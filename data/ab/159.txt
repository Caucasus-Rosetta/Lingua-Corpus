Еицырдыруа аԥсуа поет Кәасҭа Герхелиа (1932–1996) изку амонографиаҿы иазааҭгылоуп ихәыҷрашықәсқәа инадыркны дызнысыз иԥсҭазаара мҩа зегьы. Ирацәаны иаагоуп иҭынхацәа, иҩызцәа, арҿиара знапы алаку ауаа иара изкны ирыҩхьаз астатиақәеи агәалашәарақәеи. Инарҭбааны, инарҵауланы иахцәажәоуп ипоеизиатә ҭынхеи ипублицистикеи.
Аннотациа
Еицырдыруа аԥсуа поет Кәасҭа Герхелиа изку амонографиаҿы иазааҭгылоуп уи ихәыҷрашықәсқәа инадыркны дызнысыз иԥсҭазаара мҩа зегьы. Ирацәаны иаагоуп иҭынхацәа, иҩызцәа, арҿиара знапы алаку ауаа иара изкны ирыҩхьаз астатиақәеи агәалашәарақәеи, инарҭбааны, инарҵауланы иахцәажәоуп ипоезиатә ҭынхеи ипублицистикеи.
Амонографиа автор ашәҟәы ззикыз апоет иажәеинраалақәеи ипоемақәеи ганрацәала ианеилиргоз ирҭоз аҳәатәи изцәырыргоз ахәыцрақәеи идырҟаҵоз ахьаҵрақәа ирыбзоураны, ашәҟәы аҵакы гәылҭәааны еиҳагьы аҽарҭбааит, уанаԥхьо уагәыланахалартә.
Ҳәарада, апоет хатәра, апатриот Кәасҭа Герхелиа изку амонографиа ибзиаӡаны иаҳнарбоит иара иаамысҭашәара, иҟыбаҩ аҷыдара, аӡәгьы иламҩашьоз иара ихаҭара.
Ашәҟәы, изызку изы, баҟак иаҩызаны иудукылоит, аԥхьаҩ изы – азҿлымҳара зауа ҳамҭа бзианы иҟоуп.
ИҴӠОЗЕИ УИ ААХЫС, АХА...
1951 шықәсазы акәын. Усҟан Д. И. Гәлиа ихьӡ зху Тамшьтәи абжьаратә школ аҟны аҵара сҵон. Ишдыру еиԥш, усҟан аԥсуа жәлар рзы даараӡа ихьанҭаз шықәсқәан, милаҭк аҳасабала ҳаҟазаареи ҳаҟамзаареи алахьынҵа ахац-па иакын. Избанзар, афарҭын зҵаланы ишьҭнахыз амшын ацәқәырԥақәа агаҿахь ишжәыло еиԥш, ажәылара иаҿын ақырҭуара Аԥсны зегьы амҽханакырц, иатәнатәырц, аҳаидеи ыҟамкәа иарҭаслымырц. Абри абас шакәыз, аԥсуа жәлар иацәымҩашьо ирдыруан, рцәа-ржьы ианырхьан раԥхьаӡа 1931 шықәсазы рхатә ҳәынҭқарратә зинқәа аԥырҟәҟәаны, иавтономтә республиканы Қырҭтәылатәи ССР ианаларҵа, нас Аԥсны ахадеи, уи ицнагаҩцәеи, амилаҭ ахаҿра аазырԥшуа ауаа барақәеи изаҟаразаалак харак рымаӡамкәа «Аԥсадгьыл иаӷацәоуп» ҳәа, ахьӡ дамыӷа рыхҵаны ианҭадырха, ԥсышьацәгьа анрырҭа. Уи нахыс ӡхыҵрак еиԥш, идәықәлеит ақырҭуара Аԥсны ахарԥара, уи ҳалаӡҩара апроцесс. Ари аполитикатә хәымга (Сталини Бериеи бӷас измаз) еиҳагьы аҽарҭбаауеит Аџьынџьтәылатә еибашьра дуӡӡа анцоз ашықәсқәа раангьы (усҟан ашьапы ркхьан, иахьынхоз аӡы рыҵалазшәа, ақырҭцәа, агырцәа, ашәанцәа хырҵәаны Аԥсныҟа раагара, рнырхара), уи ашьҭахьгьы. Иадыркит аԥсуа школқәа, еимдырпит амилаҭ кадрқәа, иаҿырхит ҳадгьыл абызшәа, даҽакала иуҳәозар, ирыԥсахит зқьышықәсала иахыз агеографиатә ҭыԥхьыӡқәа, мамзаргьы аҵарадырра атермин ала иуҳәозар,атопонимика.Аамҭакьаҿкалаусзаҟа гәнаҳаи заамуреи ҟарҵазеи «ҳаишьцәоуп» ҳәа зҳәоз, арахь згәы
ашьаҟәаҟәа ҭаз ҳгәылацәа хазынақәа. Сыззааиуа абарҭ амилаҭ арыцҳарақәа зегьы ҳабиԥара иаҵанакуа, еиҳарак ақыҭа школқәа аиҳабыра классқәа рҿы аҵара зҵоз, инагӡаныҵәҟьан акәымзаргьы, еилаҳкаауа ҳалагахьан иаҳхҭынхьаауа аҟынӡа, избан акәзар ақырҭуа еиҳабыра рполитика хәымга – аԥсуаа рқырҭуатәра – ахықәкы хада илабҿабатәу, насгьы ихымԥадатәу акы акәны ҳашколқәа рҟны ицоз иара аҵаратә процесс ахаҭагьы иаҳнарбон. Усҟантәи аҵаҩцәа ҳаԥсҭазаара уадаҩӡан, иуадаҩымкәа нас изакәыз зынӡа иузымдыруа, иуцәтәыму абызшәала абжьаратә школ иаҵанакуа амаҭәарқәа рҵара уқәшәар? Уи иаанагоз аҵарада ҳҿаҳа-дагәан аҟазаара акәын. Абри азалымдырра – қырҭбызшәала аҵара зымч ақәымхакәа заҟаҩы заԥхьаҟа акыр зылҵраны иҟаз, рыԥсҭазааратә мҩа ҿаҟәаны, ибжамҽамны иаанхазеи. Ус ҳҟаларц (даргьы ииашоуп аҵаҩцәа ҳҭагылазаашьа еилызкаауаз аӡәык-ҩыџьак ҳақла ихәыцуаз рылан) азын имӡакәа иаахтны ҳала иҭарҳәон: аҵара абашәҭаху, ма изҵо шәреиуоума, Анцәа иҟынтә аколнхарақәа, асовнхарақәа, ашахтақәа ыҟоуп, урҭ рыдагьы иаумаҷху махәҿала аус ахьыжәуша аҭыԥқәа ҳәа. Ари, жәаҳәарада, ҳара ҳгәы ҳнархьуан, ақәыц еиԥш иҳалакьакьон урҭ ражәа гәыхьқәа.
Аҩада аӡәык-ҩыџьак анысҳәах, даҽаџьарагьы схы ишасырхәахьоугьы иаазгоит абраҟа иԥсҭазааратәу фактк. Ажәбатәи акласс аҿы стәан, ҽнак «Дарвинизм ашьаҭақәа» захьӡыз амаҭәар ҳзырҵоз ҳарҵаҩы, Қарҭтәи аҳәынҭқарратә университет иалгахьаз (ус шакәу аҳәон игәы икыдыз адырга, мыцхәы дауцәамкәа уаҩы еиқәа ԥшӡакы ижурнал кны дааҩналеит ҳуада. Иахьа акәушәа сыбла дабоит уи астол дахагыланы дымтәакәа данҳалаԥшуаз, лаԥшыла ҳанеимидоз акы ҳаиҳәарц шиҭахыз удырыртә. Аҵыхәтәан, дызхагылаз астол днаԥырҵны, днеин, ашьшьыҳәа ҳуада ашә ааиртын – иаԥсыуам зегьы шәдәылҵ – иҳәан уаҟа днагылеит. Егьырҭ, уамашәа иубартә, ҳзыхҟьазеи, ҳаздәылышәцазеи мҳәакәа ашыр-сырҳәа иҩаҵеибаҳәан рҿынархеит ашәахь. Даргьы маҷыҩӡамызт жәҩык раҟара ыҟан, иаҳҳәап: Кополиани, Голиҭиани, Хьенулиани, Сордиа, Хорава, Гезердава...
Иандәылҵ ашә кыдҵан, азарзагьы аҷалапеиԥш инаиркын, даахынҳәын, истол ҩаԥхьа днадгылеит дааҳалаԥшуа. Ҳара иаанхаз аԥсуаа ҳарҵаҩы уамашәа дбаны ҳихәаԥшуан. Ус ҿааиҭит адәахьы аӡәы ииҳәоз илымҳа иҭасыр ҳәа дшәозшәа, ибжьы аармаҷны: – Ахәыҷқәа, сара Аԥсныҟа санаауаз, саб абас сеиҳәеит; – дад, сыҷкәын, аԥсуаа рахь уцоит, урҭ аламыс, апату змоу, аиҳабы-аиҵбы дыздыруа, ҳаҭыр иқәызҵо жәларуп, сумырԥхашьан, ухгьы умырԥхашьан. Аԥсуаа сара ибзианы издыруеит, рчеиџьыка сфахьеит, саныҷкәыназ снанагеит уасҭак иаҳасабала, – абас акыраамҭа дсабжьон. Уи, ҳәарада, исанаҳәоз рацәан, абыржәы иҟасҵо ашьаҿаҿгьы убри саб иажәақәа ирыбзоуроугьы рацәоуп. Амала, ишәасымҳәар сиашахом, убас шакәызгьы, сара сгәы иаанагон аԥсуаагьы акахеҭаа, аимереҭаа, агәыраа реиԥш иқырҭцәаз џьысшьон. Аха уажәоуп сара аиашаҵәҟьа аныздыр, даҽакала иуҳәозар, аԥсуаа шқырҭцәам, ишаԥсыуаау, рхатә бызшәа шрымоу. Араҟа урҭқәа зегьы ртытуа аҭоурых салалом, иаҭахым. Акы заҵәык исҳәо убри ауп, шәзықәшәаз заамуроуп, аха усҵәҟьа ицарым, мышк ахы мышк аҵыхәа зны ириашамхар аурым. Избоит қырҭшәала аҵара заҟа ишәцәыхьанҭоу ишышәтәышьҭрам, аха аҵара шәызҿу, иагьа ишәцәыцәгьазаргьы, икашәмыжьын, – ҳамҭак дааҭгылан дҳалаԥшуа, нас иажәа инациҵеит, – ахәыҷқәа сара хаҭала ас азалымдарра ахьыҟоу, рҵаҩык иаҳасабала, уаҳа аусура сылшом, ҩымз аарла исычҳаит, уаха адәыӷба сҭалан аҩныҟа Қарҭҟа сцоит, бзиала! – иҳәан, даҽазныкгьы илаԥш ааҳхиган, ижурнал аашьҭихын ҳуада дындәылҵит.
Ҳара аҵаҩцәа, иаҳҳәо ҳҿамшәо, иҳаҳаз џьаҳшьо, ҳаиҿаԥшуа ҳгылан. – Ижәдыруеи џьара провокациак ҳзыҟаиҵарц иҳәазар, – ҳәа зҳәақәазгьы ҟалеит. – Мамоу, гәыкала иҳәоу ажәақәа ҩашьаӡом, агәра умгарц залшаӡом – ҳәа ҿааиҭит Борис Гәыргәылиа – дахьгылаз!. .
Адырҩаҽны ашкол аҿы ҳааизар, лабҿаба иаабеит ҳарҵаҩы ииҳәаз иажәақәа шҵабыргхаз, даҽакала иуҳәозар, имаҵура ааныжьны дышцаз, иҟаз, ҳазҭагылаз азалымдырра иақәшаҳаҭмыз аӡәы иаҳасабала.
Иахьагьы сгәы иалоуп абри ауаҩ усҟантәи аамҭазы агәаӷьра аазрыԥшуаз ихьӡ, ижәла ҳзымдырӡо иахьаанхаз. Аха урҭ рҩызцәа арҵаҩцәа ҳмилаҭ азалымдырра ишҭагылаз, ҳзинқәа лазырҟәуаз аҭагылазаашьа бааԥсы шыҟаз еилызкаауаз уарла-шәарлаӡан. Егьирахь, ақырҭуа милаҭеилыхыҩцәа реиҳабыреи дареи рхықәкы хада Аԥсны ампыҵахалара уаха-сахаҳәа иаҿын, ирымаз аҳра аҿҳәара ааины рҟәаҟәа ишкыдгылаз рдыруазшәа.
Аиҳабыра классқәа рҿы аҵара зҵоз аҿар ҳакәзар ҳбызшәа ҳҿызхыз, ҳмилаҭ хдырра архәашьраз аҩарӡ алаҭәара иаҿыз ақырҭуа националистцәа рреакциатә мчқәа еиҳагьы ҳдырӷәӷәон, ԥхьаҟатәи ҳмилаҭ аԥеиԥшхә бзиазы агәыӷра ҳаманы аҟалараҿы. Абри аус аҟны ицхыраагӡаны, уимоу иарӷьажәҩаны ҳахәаԥшуан ҳмилаҭ литература. Уи иаланагалоз аҩымҭақәа агазеҭ «Аԥсны ҟаԥшь» (уажәы «Аԥсны»), аизга «Альманах» ирнылоз, ус иналаршә-ҩаларшәны иҭыҵуаз аԥсуа шәҟәқәа уҳәа ана-ара иҳамԥыхьашәоз ҳархьынҳалан иаҳкын, даҽакала иуҳәозар, ҳрыԥхьон, ҳаиҭарыԥхьон. Акьыԥхь аҿы ҿыцк аабар ҳара ҳзы иныҳәан. Усҟантәи аҵаҩцәа ҳԥсихологиатә ҭагылазаашьа иахьатәи аҿар ирзеилымкаар ҟалоит, избанзар, уажәы урҭ рҭагылазаашьа зынӡа аҽакуп, еиҳа ииашаны иуҳәозар, ҳажәлар рхы иақәиҭуп, рбызшәа рҿызхуа атәым мчқәа рықәыӷәӷәом. Ари аҩыза аҭагылазаашьа шнасыԥ дуу рдыруазароуп изызҳауа
ҳхьыбҿар. Убри аҟнытә урҭ рбызшәа аҵара иҵегьы игәцараркроуп, рлитература, рҟазара, рҭоурых, рнаука бзиа ирбароуп, наҟ-наҟ рхаҭақәа арҿиара иацхраартә еиԥш, насгьы ирдыруазароуп арҭ акатегориақәа рыда дарбанзаалкгьы иԥсадгьыли иуаажәлари рзын дҵоураны дышзышьақәымгыло. Ааи, Аԥсадгьыли ажәлари рыбзиабара ауп ауаҩы дҵоураны дҳәаақәызҵо. Иаҳхысыз XX ашәышықәса 50-тәи ашықәсқәа раан ииз аҵеицәа рыхшареи дареи рами аԥсуа жәлар наӡаӡа изызхьуаз, ашьа зызкарҭәоз ахақәиҭра аазгаз, ҳақәызхырц 1992 шықәса август 14 рзы иҳақәлаз ақырҭуа фашистцәа Аԥсны иалызцаз. Аиааира абираҟ ишәыршәыруа иахазыргылаз!
Абарҭқәа иреиԥшу ахшыҩзцарақәа схаҿы иааиуеит сҵаҩратә (ҷыдала Тамшьтәи абжьаратә школ аҿы аҵара анысҵоз) шықәсқәа анысгәалашәо, усҟантәи аԥсҭазаареи уажәтәи еиҿырԥшуа санрызхәыцуа аамҭазы. Уажәы, Анцәа ду имҭаны, ҳазлаҟоу уаҩ дзеигәырӷьаша акоуп. Ҳажәлар аӡәгьы ихьыԥшым, рхы-рыԥсы иақәиҭуп, ажәа ишалоу еиԥш, рхы аҟара дырбаны рыла аҟара анрырҭоз аамҭа иҭагылам. Ус иҟамыз ақырҭқәа рнапаҵаҟа ҳаныҟаз. Уажәы инхартә, инҵыртә, рмилаҭтә культура дырҿиартә, иӷьацартә аҭагылазаашьа бзиа ыҟоуп. Ҳәарада, ҳаԥсҭазаараҿы ауадаҩрақәа шԥаҟам, иҟоуп, аха М. Лакрба ишиҳәаз еиԥш, ҳара ҳазҽеихар, ҳамч зқәымхо акгьы ыҟаӡам, ҳариааиуеит. Амала, иаҭахуп иаку амч ҟазҵо, амилаҭ идеиала еибарку аидгылареи, аҳәоуеиқәшәареи, аибаҭахреи.
Аԥхьаҩ ухаҵкы, автортә хьаҵра иҟаҳҵаз азырханы, аҩада зыӡбахә сҳәаз ашықәс  ахь ҳхьаҳәып, избанзар, усҟан раԥхьаӡа акәны ҳаиқәшәоит ихацсыркыз сҩымҭа афырхаҵа хадеи сареи. Уи аиқәшәара шыҟалаз абас ауп: Сара зыӡбахә сымоу аамҭазы Д.И. Гәлиа ихьӡ зху Тамшьтәи абжьаратә школ аҿы аҵара рҵон, иахьа ҳмилаҭтә литературеи ҳмилаҭтә ҭҵаарадырреи
рус хкы аҟны зышьҭа ҭӷәыхаа иану: Борис Гәыргәлиа, Платон Бебиа, Терент Ҷаниа, Рушьни Џьопуа, Владимир Агрба, Иван Асаӡба, Гиви Миқаа, Ҷыҷыкәа Коӷониа... Ҳалша шыҟамызгьы ҳарҭ зегьы ақырҭуа нацистцәа ҳазҭадыргылаз азаамура ӷәӷәала иаҳныруа ихьаагон. Амала усҟангьы ԥхьаҟатәи ҳгәыӷрақәа ҳмилаҭтә литературеи ҳаҭҵаарадырреи ирыдаҳҳәалон ишыдыдуаҵәҟьа ақәа аурым ҳәа. Ҳарҭ еицыз, школк аҿы аҵара еицызҵоз зегьы ԥсыуа шәҟәык, ԥсыуа ҩымҭак анҳамԥыхьашәалак (ахала иауаҳԥыхьашәахуаз, ҳашьҭазааҩын, иҳаԥшаауан) ҳаҿгәыҳәааны ҳаԥхьон, еиҳарак, уарла-шәарла акәзаргьы, агазеҭ «Аԥсны ҟаԥшь» ианылоз, ажәеинраалақәа, ажәабжь кьаҿқәа, аочеркқәа. Ҳакритик хадацәа: Хәыхәыт Бӷажәбеи Шьалуа Иналиԥеи Миха Делбеи рыкритикатә статиақәа. Урҭ ашкол нҭыҵтәи ҳаԥхьарақәа ҳмилаҭтә литература ашҟа аханатә иҳамаз абзиабара аԥашә, адац еиҳагьы идырӷәӷәон, ҳазҿлымҳартәуан, аинтерес ҳдыркуан. Ас иҟаз апатриотизымра злаз, аԥсуа шәҟәқәа лымкаала рыԥхьара бзиа избоз аҩра знапы алазкыз рымацара ракәӡамызт, егьырҭ ҳҩызцәагьы, иаҳҳәап Иура Гадлиа, Хәыхәыт Аҳашба, Владимир Коӷониа, Вало Сақаниа, Рудик Ҷаниа уҳәа убас иҵегьы.
Сара хаҭала Арасаӡыхьтәи аашықәсатәи ашкол салганы, сҵара иацысҵарц Тамшьҟа санаа, агазеҭ «Аԥсны ҟаԥшь» аредакциахь аколнхацәа русура атәы зҳәоз астатиа хәыҷқәа рыҩра салагеит. Раԥхьатәи сыстатиа хәыҷы, арасаӡыхьаа аџьықәреи рашәара ишалагаз иазкыз акьыԥхь анаба, убриаҟара сеигәырӷьеит санышьҭалозгьы, аухантәарак ацәа сагаанӡа, сыстатиа хәыҷы иаҵагылаз Р. Қапба сыбла ихгылан ихьӡыркушәа. Уи аҵкысгьы иџьасшьеит Арасаӡыхь аҩны саннеи зыԥсаҭа шкәакәахаша саб иашьцәа: Ӡыкәыр, Ӡаӡ, Шәарах, заҟа еигәырӷьаз, исымадырҽхәаз сышәҟәык ҭыҵызшәа аҟара.
Иахьагьы акыр сархәыцуеит абри афакт: Иҵарадаз абарҭ абыргцәа акьыԥхь збаз ажәа заҟа ҳаҭыр рзақәыз, заҟа хара ихәыцуаз.
Аҽны, аурокқәа ҳанрылга, исыӡбеит Тамшь ацентраҿы инхоз агыруа еимааӡахҩы иҿы снеины аӡы зцәылсуаз сразина магәи исырҷабырц, нас уантәи аԥошьҭаҿы (Усҟан уи еиҳабыс даман Шь. Гогиа) снеирц, издыруада агазеҭ «Аԥсны ҟаԥшь» (уаҟа иахьа Аҟәа иҭыҵыз агазеҭқәа – иахьа ироуан, нас уантәи ақыҭақәа рахь еихыршон) ахь исышьҭыз астатиа хәыҷқәа акыр анылазаргьы избап ҳәа иҳасабны. Ус сагьныҟәеит. Сразинамагә аӡы кылымкәо ианиҷаб,жәабаҟаминуҭ«аԥсыарганы»,насиаасышьаҵаны сындәылҵит ахә наиҭаны. Аԥошьҭаҿы саннеи, уи аиҳабы Шь. Гогиа агазеҭ «Аԥсны ҟаԥшь» аномер ҿыц сиҭеит, сидыруан, уаҟа аредакциа исзаанашьҭыз агонораргьы ҩынтәҟа иамысххьан. Усҟан Кәтолҟа игаз амҩа аԥошьҭа иавгны акәын ишцоз. Уи ахыбра азеижәтәи ашәышықәса аҽанеиҩнашоз, даҽакала иуҳәозар, Урыстәылеи, Индиеи, Петербурги ателеграф анрыбжьыргоз аамҭазы идыргылеит, еихагылак акәын иҟаз, зхаҭара бзиаз ақьырмыт ала иӷәӷәаӡа иҟаҵан, ақәреи аҭоурыхи змаз хыбран. Уи иахьагьы иӷәӷәаӡа иҟазаарын, аха иаҳхаагаз аибашьра хлымӡаах ахаҿра аԥсахит, иарбгеит. Уажәы алахь еиқәышьшьы, ихыбга-ҿыбганы, ахәажәцәа ахьыкәкәа игылоуп амшқәа ԥхьаӡо. Ақалақь аҿы иҟа, ақыҭаҿы иҟа аҭоурых змоу ажәытәтәи ахыбрақәа еиқәырхалатәуп, избанзар, урҭ ҳҭоурых иадаҟьақәоуп.
Зыӡбахә сымоу абри аԥошьҭа ахыбра саадәылҵны, Кәтолҟа игаз амҩаду снангылт шьапыла Чаарқыҭҟа сцарц, еидарамҩангага машьынак сықәшәозаргьы цәгьа имбауа, ҳамҭак сааҭгылеит. Ус, ҩыџьа аҷкәынцәа иԥшӡаԥшӡаӡа, руаӡәк маҷк дшеиҳабу удырыртә еиԥш иаакылсит ахаҵәирҭаҿы. Ҳалаԥшқәа неиқәшәеит, хыхь-хыхьшәа, ҳашзеибамдыруазгьы, аԥсшәа еибаҳҳәеит. Ихаша-хәашашәа Очамчыреи Џьгьардеи ирыбжьаз ахәажәцәа ахьыкәкәа иҟаз автобус ааира аамҭа здыруаз ракәхап ихьышәшәа-ԥышәшәа аизара иаҿын. Сара Чаарқыҭынӡа уажәы избазма шьапыла ацара, сҿынасхоит сҳәоны еиԥш, анҭ сааигәа игылаз аҷкәынцәа руаӡәк ҿааиҭит:
– Ҵаара ԥхашьарам, арԥыс, уабанӡацо? – ҳәа.
– Ааигәа снеиуеит, Чаарқыҭынӡа, – сҳәеит иааркьаҿӡаны, азнык азы дсыдызцалазеи ҳәа сыгәгьы иаанагауа.
– Аа, ухарамзаап, шьапылагьы уцар улшоит, сааҭк ныҟәа ауп иҟоу – ҳәа аҭак ныҟаиҵеит. Ԥыҭрак ус ҿымҭкәа ҳахҩыкгьы, блала ҳҭибаҵаауашәа, ҳгылан ҳаиҿаԥшуа. Нас ҳҭынчра ааилагауа:
– Сара Аҟәантәи саауеит. Ӷәадаҟа сцоит, ари сашьа Рушьни иоуп, ааигәаӡа дынхоит, снаскьеигоит, – уаанӡатәи иажәа инациҵеит, ибжьы угәазырԥхаша хаарак аҵаны.
Ҳанеибадырх, ҳаибадырып уаҩҵас ҳәа сгәы иаанагауа сизҵааит: – саҭамыз, аха шәыжәла, шәыхьӡ сдыруазар сҭахын, сара Арасаӡыхьтәуп Тамшьтәи абжьаратә школ сҭоуп, Чаарқыҭынтәи сныҟәоит, Ҳашаа рҿы сыҟоуп с-Қапбоуп, – абас схы дсырдырит машәыршәа исықәшәаз аҷкәынцәа. Сажәа сшалгазҵәҟьа уанӡа иҿымҭӡо игылаз аиашьа еиҵбы ҿааиҭит: Ари Котик Герхелиа иоуп, дпоетуп, иажәеинраалақәагьы агазеҭ «Аԥсны ҟаԥшь» адаҟьақәа рҿы изныкымкәа, иҩынтәымкәа иркьыԥхьхьеит, – абас дгәырӷьаҵәа аиашьа иашьа сирдырра даҿын. Сара Котик Герхелиа аниҳәа нахыс поетк хаҭала дысдырит, дызбеит ҳәа гәырӷьарак саашьҭнахит, избанзар, иҵабыргыҵәҟьаны, уи ихьӡ зҵаҩыз ажәеинраалақәа агазеҭ аҿы избахьан, срыԥхьахьан, ҿыц аҩра иалагаз зҩымҭақәа акьыԥхь рбахьаз сара сзын ишәхьоу поетцәоуп ҳәа исыԥхьаӡон, сдыргәырӷьон. Уажәы абар, саԥхьа дгылоуп апоет! (Шоҭа Ҷкадуа, Борис Гәыргәлиа, Анатоли Аџьынџьал, Мушьни Миқаиа, хаҭала избахьан издыруан). Уажәы урҭ аӡәы ҳәа дрыцлеит Котик Герхелиа.
Аԥсуа литература, сышқәыԥшызгьы, бзиа излазбоз ала, ари сара сзын ихҭысын, игәырӷьаран. Сыхшыҩзцара саԥыҩлан исҳәоит, исыздыруам, иахьатәи ашкол хәыҷы жәеинраалак, ҩ-жәеинраалак зкьыԥхьхьоу дибар, диқәшәар, дышидикыло, ихиҳәаауа иоуоу имоуоу амилаҭ гәадура. Иҟалап акгьы ианамҳәаргьы. Гәыбӷан узиҭом, аамҭа ус иҟоуп, иџьбароуп. Сара санаҿу аамҭаз зынӡа даҽа ҭагылазаашьак ыҟан. Иуадаҩын, аԥсуара ҳхы-ҳаԥсы еиԥш иаҳҭахын ҳаҿгәыҳәаауан, аха аҵаҩцәа иҳалшозыз? Амала, ақырҭуа нацистцәа рполитика хәымга ацәымӷра ҳгәаҵа ҵыблаауа иҭатәаз ԥхьаҟа иҳахоз доуҳатә мчыки милаҭ гәадураки ҳарҭауан ауадаҩрақәа риааиразы. Уи лабҿабан! Сгәы иаанагоит абри макьанагь иргәалашәоит ҳәа сабиԥара, избанзар, уԥсҭазаара иалаӷьахьоу, узыргәашахьоу ахҭыс, анысымҩа хашҭшьа амаӡам, наҟ иуццоит, унарцәымҩа иқәгылоит акәымзар.
Аԥхьаҩ ухаҵкы, ажәа мыцхәы уасыршьыр сҭахым. Ҿыц издырыз Котики Рушьнии ҳазхара ҳаицәажәаанӡа, аҩада зыӡбахә сҳәаз автобус агәгәа ахга, аԥшь ҩызӡа иааҳадгылеит, уахь ҳанҭеибаҳәеит игылаз зегьы. Сара Чаарқыҭ Кәаҵиа Осиа иҿаԥхьа ҳанннеи, автобус аанкыланы сынҭыҵуан еиԥш, усҭ Руслан, ҳахьеибадырыз азы абри агазеҭ иҳәан Котик икьаҿ аџьыба иааҭганы, «Аԥсны ҟаԥшь» аасиркит. Сара иҭабуп ҳәа иааимсхит.
Автоубс аӷьӷьа-гәгәа ахга («арҳәарах» ажәхьазар акәхарын) инеиуаз сылаԥш иныҵшәеит, Бигәаа Ҟәашә инаҩс иҟаз архәара ианлавс, нас саргьы сымҩахь сҿынасхеит.
Иара уаҵәҟьа агазеҭ «Аԥсны ҟаԥшь» аасыртызар, абар акымкәа-ҩбамкәа уи сызҭаз аҷкәын иажәеинраалақәа ахьану.
Усҟан уи аҵара иҵон Аҟәатәи арҵаҩратә ҵараиурҭаҿы, ҳанеиқәшәа аҽны уи Аҟәантәи даауан иашьа Рушьни Тамшь инхоз иҿы дныдгылан дибарц, нас Ӷәадаҟа иҩныҟа дцон.
Иҵуазеи, анаџьалбеит, уи аахыс! Ҳхаҭақәа ҳазхаану ашықәсқәеи ахҭысқәеи нҭакәкәа заҟа цахьоузеи, аамҭеикәшара заҟа еиҭакрақәа гәымбылџьбарала иҟанаҵахьоузеи! Заҟаҩгьы адунеи ҳархыџхыџуеит, ихаҳфаауеит ҳәа зҳәоз ахаҭарақәа ҿааҳәыра рымамкәа иаҩнаххьоузеи! Урызхәыцуа уалагар, ухәы-ужьы қақаӡа идыргылоит уаацәшәартә аҟынӡа. Иџьбарагәышьоуп рыцҳашьарак ззымдыруа аԥсҭазаара адиалектика. Абраҟа ауп иахьымҩасуа ақәԥареи иааиуа-еиҵеиуа рпринцип ала ауаҩы идгьылтә ԥсҭазаара. Амала, аӡәы иуахҭа анарха амам иааигәацәоуп, даҽаӡәы иҿҳәара еиҳа инахоуп. Ус ишьақәиргылеит зегь зымчу ҳазшаз. Ари иглобалтәу азҵаараҿы ауаҩы иагьа дықәԥаргьы, ишырҳәо еиԥш, ажәҩан аеҵәа кыдиԥааргьы, дымчыдоуп, илахьынҵа дзахыԥом данышәар акәхоит...
1951 шықәса иссирыз, ҭагалантәи амшқәа руак аҽны ишьеи-ихши еилаҭәо, ихцәы бырфын кьларуа, ахьшьыцба еиԥш иблақәа ҭыԥхо, иҿцәажәа хааӡа днаӡаааӡаны, ижәҩахырқәа ԥҽаҽаӡа аразреи аҟәыӷареи ихыиҿы ианыԥшуа Тамшь ақыҭа ацентр аҿы избаз, ашьха қыҭа ҷкәын, Аҟәа аҵара зҵоз, ажәеинраалақәа рыҩра баҩхатәраны аԥсабара изнаҭаз Кәасҭа Герхелиагьы, уаҩ дзымшаҭо аԥсабара адиалектика азакәан ихыццакит, даҩнахгәышьеит, аҟамзаара адунеи, ииуа ауаа зегьы реиԥш, наӡаӡа илахьынҵахеит. Аха араҟа иҟоуп аԥсабара адиалектика ззымиааиуа даҽакгьы. Уи адоуҳа амч ауп. Иара ахаҵкы, абри ԥсра зқәым адоуҳа иабзоураны Кәасҭа Герхелиа иаҳзынижьыз аҭынха ыҟазаауеит ахатә хаҿра аманы, иара деиҭазҳәо, духазмыршҭуа ак акәны. Ҵабыргуп, уи имилаҭ сахьаркыратә литература иазынижьыз адоуҳатә мазара, уеизгьы-уеизгьы хыԥхьаӡарала ирацәам, аха, ишдыру еиԥш, зҿыгҳара ыҟоу атомқәа ракәым аус злоу, араҟа ихадароу автор иҭынхаз, иаԥиҵаз асахьаркыратә ҩымҭақәа рхаҭабзиареи нас урҭ
ззикыз ижәлари рыԥсҭазаара аҵабыргхаҭа ииашаны згьама ҳараку сахьаҩырала ишаанарԥшуа ауп. Ааи, адунеитә литератураҿ заҟаҩ адыруада хыԥхьаӡарала имаҷны аҩымҭақәа зҭынхаз, арахь иклассикцәахаз. Хара ҳамцакәа иаҳгәалаҳаршәап: Александр Грибоедов, Николоз Бараҭашвили, Иуа Коӷониа, Қьаазым Агәмаа, Леуарса Кәыҵниа, Алықьса Лашәриа уҳәа убас заҟаҩы. Урҭ рҿахәы нагӡаны аҳәаха рнамҭеит ирхыццакыз руахҭа, аха насыԥны ҳдоуҳатә мазара иазынрыжьит хәы змаӡам аҭынха.Еиҭасҳәоит,убарҭауаа ркатегориадаҵанакуеит Кәасҭа Герхелиа.
Аԥсҭазаара уҳәеитҳәа, уамашәа еибаркуп, ауаҩы иаартны зеилкаара илымшо амаӡақәа рацәаӡаны иамоуп. Убарҭқәа ируакуп ауаҩы уаҵәтәи иԥеиԥш, – уинахысгьы иԥсы ҭанаҵы изыԥшу, ажәакала, илахьынҵахо адырра. Изхысҳәаауа, санқәыԥшӡаз 1951 шықәсазы раԥхьаӡа акәны хаҭала избаз, сзеигәырӷьаз апоет қәыԥш (еиҭасҳәоит, усҟан, сара сеилкаара ала акыкҩбак зажәеинраалақәа зкьыԥхьхьаз зегьы ишәхьоу поетцәан срыхәаԥшуан) Кәасҭа Герхелиа иԥсҭазаареи ирҿиамҭақәеи ирызкны ашәҟәы зҩып, мамзаргьы ус еиԥш иҟоу напҟазарак, баҩхатәрак сылалоит ҳәа изаҟаразаалак гәаанагарак сызцәырҵны ахы снардыруа иҟамызт. Мацара, бзиа избон аԥсуа литература иаланагалоз аҩымҭа ҿыцқәа, срызҿлымҳан исԥыхьашәоз ак бжьамыжькәа срыԥхьон. Акырынтә сыҭҵаамҭақәа рҿы ишысҳәахьоугьы абраҟагьы исгәаласыршәоит уи зыбзоураз ҳҵарауаҩ ду Хәыхәыт Бӷажәба иакәын. Ҳарҭ, ҳабду Қапба Еқәыԥ иҩнаҭа ҳааӡеит. Раԥхьа ашәҟәқәа рыԥхьара абзиабара сиркит, нас хәыҷык саныҩеидас сзыԥхьаз, исанаҳәаз, ишеилыскаазгьы азҿлымҳара азиуан. Уи, ҳәарас иаҭахузеи, сара сзы кыр аҵанакуан, исанаҳәоз рацәан, ашәҟәы сазхәыцны, сыхшыҩ азышьҭны, аԥхьара саднаԥхьалон, бзиа иснарбон. Аха, Кәасҭа Герхелиеи
сареи ҳанеибадырыз, аҩада ишысҳәахьоу еиԥш, агазеҭ «Аԥсны ҟаԥшь» аредакциахь астатиа кьаҿқәа зыҩуан, иркьыԥхьуан, аха алитературатә статиақәа рыҩра снапы аласымкыцызт, усҟан асахьаркыратә ҩымҭақәа рыԥхьара акәын хықәкыс исымаз. Аха нас, аинститут алгарахь саннеи, схаҭагьы сзыԥхьаз асахьаркыратә ҩымҭа иазкны астатиақәа рыҩра напы аласкыр цәгьа исымбеит, сазхәыцуа салагеит, аха изызӡарызеи исзыгәыӷьуамызт. Ҽнак, мҽышак азын, сҩыза гәакьа Сергеи Зыхәба иҿы снеит, раԥхьаӡа акәны иҭыҵыз , Хәыхәыт Бӷажәба еиқәиршәаз, Алықьса Џьонуа редакторра ззиуз Оҭар Демерџь-иԥа иажәеинраалақәа реизга сыманы – абри арецензиа ааҩып ажурнал «Алашара» азын ҳәа.
– Ибзиоуп, Руслан иуҳәаз, аха иаҳзыҩуоу, иаҳҳәап, нас иааҩӡаргьы ҳаркьыԥхьуоу? – абас уԥар узахымԥо азҵаара нықәиргылеит. Саргьы ҳамҭак исҳәо сақәымшәо, слак-ҩакуа саанхеит, аха нас ажурнал «Алашара» снапаҿы иҟазшәа агәрагара сыманы – иҳазҩыр иаҳкьыԥхьуеит, – сҳәеит, слақәыӷәӷәаны.
– Бзиоуп, ҳалагап, иалҵуа аабап, – аҭак ҟаиҵеит иааркьаҿны. Ҵабыргуп Сергеи Зыхәбеи сареи уаанӡа Гал араион аҿтәи аколнхацәа рынхашьа-рынҵышьа иазкыз ҩбаҟа статиа – жанрла иочеркуп ҳәа ззуҳәаша – агазеҭ «Аԥсны ҟаԥшь» аҟны иаҳкьыԥхьхьан, аха сицхраақәазаргьы, хадаратәла иара иоуп изҩыз. Абраҟа Оҭар Демерџь-иԥа изкыз астатиагьы, акык-ҩбак раҟара хшыҩзцарақәак аласҵазаргьы, иара инапы иҵыҵит, акьыԥхь абеит ҳҩыџьегьы ҳнапы аҵаҩны.
Изхысҳәаауа, алитературатә-критикатә статиақәа рганахьала, абри аҩада зыӡбахә сҳәаз акәын ԥышәас исымаз, англыз журналист Ральф Паркер афранцыз журналист Жилбер Болоки Аԥсни аԥсуа быргцәеи ирызкны ирҩыз астатиақәа рыӡбахә сымҳәозар. Ральф Паркер истатиаВладимирАгрбеисареи еиҭаагеит,егьи–Платон Бебиеи сареи.
Сыззааиуа, ҳашәҟәыҩҩы ду Миха Лакрба иновеллақәа реизга «Аламыс» анҭыҵ  иаразнакҵәҟьа саԥхьеит, исгәаԥхеит уаҳа аҭахымкәа, уимоу, статиак сзахҳәаауазаргьы ицәгьамызт ҳәа сгәы инҭаскит. Абри ашьҭахьгьы ҩбаҟа-хԥаҟа мшы цеит, аха астатиа алагара сзыгәаӷьуамызт, избанзар, сзыԥхьаз ашәҟәазы астатиа аҩра сылымшар ҳәа сацәшәауа, скәанызануа саанхашәа сыҟан. Ус, ҽнак Хәыхәыт Бӷажәба иҟны снеит, истол иқәын Миха Лакрба ишәҟәы «Аламыс». Инапы нақәикын, – абри ашәҟәы умоума, насгьы уаԥхьахьоума? – ҳәа дсазҵааит иаагәцаракны. Сшаԥхьахьазгьы ишысгәаԥхахьазгьы иасҳәеит. – Ус акәзар, угәаанагара атәы зҳәо, уаламлацәакәа статиа хәыҷык уҩыр бзиан агазеҭ «Аԥсны ҟаԥшь» азы, – иҳәеит даасҿаԥшны, сҭак дазԥшуа.
Сара азнык азы, мапгьы ааигьы мҳәо сгылан ҳамҭак ҿымҭӡо. Нас иасҳәеит ашәҟәы санаԥхьа сгәаанагарақәак зҩырц шысҭаххаз аха... сҳәан, уа саагылт, ииҳәарызеишь ҳәа сӡырҩуа.
–Аа,аҩыза,зынӡа ибзиами,уаргьы уазхәыцхьазаарын, умыԥшыкәа уалага астатиа аҩра, амала уаналгалак сара исырба, сылаԥш нахызгоит, – ҳәа нациҵеит исыдигалаз аус сшақәшаҳаҭхаз дырны. Амала, «сылаԥш нахызгоит» ҳәа ииҳәаз ажәақәа маҷк иаасыҵаӷәӷәеит, избанзар, сашьа шиакәызгьы, уи ҳакритик ду иакәын, асахьаркыратә ҩымҭазы иажәа, игәаанагара, иҟаиҵоз ахәшьара кыр аҵанакуан. Иаҳҳәап, иаазгап астатиа ҩны, акы иаԥсамкәа иҟалар, ишахәҭоу исзымҩыр самырԥхашьои ҳәа ахәыцра саҿын сахьгылаз. Сазыразхеит, еиҭарсшәа иуҳәозар, «аҿа» сҳәеит ҳакритик ду иҿаԥхьа астатиа шызыҩуаз ала. Аҩныҟа санцоз «ҩаԥхьа уаԥхьа уазхәыцны, аҩраҿгьы аццакра аҭахым» ҳәа, – исышьҭеиҳәаз ажәақәагьы исарҳәоз маҷӡамызт.
Иахьагьы сархив иагәылоуп М. Лакрба ишәҟәы «Аламыс» иазкны изҩыз. Хәыхәыт Бӷажәба илаԥш зхигаз раԥхьатәи сыстатиа. Жәаҳәарада, акритик иршшеит, дацхрааит, аха сара иҟәаҟәоит ҳәа сышшәозҵәҟьа иҟамлеит, уимоу, маҷкгьы исымаирыҽхәеит. Аҩра улшоит, – иҳәеит, – амала акритикатә статиақәа рыҩра напы аналаук, есымшааира ухы аус адуулароуп, ашәҟәқәа рацәаны урыԥхьалароуп, аинститут иунаҭаз адырра узхом, есымша ирҿыцлатәуп. – Нас инациҵеит: А.И. Герцен иԥа Москватәи аҳәынҭқарратә университет даналга, Лондонтә изиҩыз асалам шәҟәы аҟны ииҳәоз абарҭ ажәақәагьы: «Уажәшьҭа аҵара, адырра арҳара улшоит» ҳәа.
Изхысҳәаауа, критикк литератураҭҵааҩык иаҳасабала сышьақәгылараҿы, насгьы џьара хәыҷык иадамхаргьы ҳлитература ианыԥшуа кыр сылшазар, ҳәарас иаҭахузеи, Хәыхәыт Бӷажәба ибзоуроу рацәоуп. Уи атәы араҟа уаҳа салалом, амала, аамҭак соур иҳәатәуп, иҩтәуп хымԥада.
Егьырахь, аҩада зыӡбахә сҳәаз М. Лакрба изку астатиаҿы ауп сара слитература-ҭҵааратә усура ахы ахьакыз. Уимоу, шәагаала рацәак идуумыз абри астатиа акәзар ҟалап исыҵазҳәаз аԥсуа шәҟәыҩҩцәа рыԥсҭазаареи рырҿиамҭақәеи ирызку амонографиақәа рыҩрагьы. Ииашоуп, ара иҟоуп даҽа факткгьы. Уи убриоуп: саныстудентыз инаркны ауаа заманақәа (ЖЗЛ) рсериала иҭыҵуаз ашәҟәқәа рыԥхьара абзиабара скит. Сзыԥхьаз ашәҟәқәа ицәырыргон азҵаара: избан, абас иҟоу ашәҟәқәа аԥсуа шәҟәыҩҩцәа ирызкны аҩра алымшаӡои ҳәа. Уи шымариамызгьы сдыруан, аха иҳамазар сҭахын. Иахьа уажәраанӡагьы ЖЗЛ асериала шәҟәы заҵәык ауп иҭыҵхьоу, адунеи збахьоу. Уи аԥхьаҩ ишудыруа еиԥш, Аԥсны жәлар рпоет Дырмит Гәлиа иоуп изызку, изҩызгьы уи иԥа Гьаргь Гәлиа иоуп.
Изхысҳәаауа, абри асериа маҷк иадамхаргьы иаҵанакыртә, иазаигәахартә хықәкыс ишьҭысхит аԥсуа шәҟәыҩҩцәа еиҳараҩык зыԥсҭазаара иалҵхьаз ирызку
акритикатә-биографиатә очеркқәа рыҩра. Абраҟа сара сҿаԥхьа иқәсыргылеит ҳмилаҭтә литература аҿиара аинылара ианаҿыз аамҭазы ишырҳәо еиԥш, иҵәатәы шьаҟаны иаҵагылаз, насгьы еиуеиԥшым амзызқәа ирыхҟьаны зҿахәы нагӡаны аҳәаха задымраӡаз ашәҟәыҩҩцәа иаҳҳәап: Қьаазым Агәмаа, Леуарса Кәыҵниа, Леонти Лабахәуа, Сҭеԥан Қәычбериа, Миха Лакрба, Иван Папасқьыр, Шамил Бганба, Шамил Хокерба уҳәа убас егьырҭгьы рыԥсҭазаареи рырҿиамҭақәеи ирызку ашәҟәқәа рыҩра.
Нас, аамҭа аныбжьала, ашықәсқәа анеиқәыла, аҩада сзықәныҟәаз апринцип маҷк исырҿыцит, даҽакала иуҳәозар, стематика иалалеит, слитература-ҭҵааратә обиектны иҟалеит сара сызхаану абиԥарак иатәу, ибзианы издыруаз, ашәҟәыҩҩцәеи, аҵарауааи рыԥсҭазаареи рырҿиамҭақәеи ирызкны амонографиақәа рыҩра. Иаагап, Вианор Занҭариа, Владимир Анқәаб, Анатоли Возба, Борис Гәыргәлиа, Платон Бебиа, Витали Амаршьан, Рушьни Џьопуа, Алхас Кәарҷиа убас егьырҭгьы, хазы-хазы ашәҟәқәа рзыскит.
Даҽа зҵаароуп урҭ рхаҭабзиареи хәарҭарас ирымои ртәы. Уи, аԥхьаҩ ухаҵкы, уара уоуп избарҭоу! Амала, сацәымҩашьо, сацәыԥхамшьо исҳәоит: исылшаз ахәыҷы ҟасҵеит ламысла, ҭакԥхықәрала, ҷыдала ҳмилаҭ сахьаркыратә литературахь схәыҷаахыс исымаз абзиабара иабзоураны. Иара иахьагьы сыԥсы ҭыркәкәа убри саҿуп. Ус сцалоит ҳазшаз исызԥиҵәаз аҿҳәара нҵәаанӡа.
Аԥхьаҩ ухаҵкы, сықәрахь сшааихьоугьы тема ҿыцк снапы аласкит. Убри азы Анцәа ду илыԥха-игәыԥха саҳәоит сирманшәаларц сыгәҭакы насыгӡартә еиԥш. Уажәтәи собиект саныҷкәыназ аахыс ибзианы издыруаз, зҩымҭақәа бзиа избо, абаҩхатәра змоу сҩыза апоет Кәасҭа Герхелиа иоуп. Аха уаанӡа абраҟа исымоуп ҳәатәык, аԥхьаҩ иудыруазарц сҭахуп, уи убри ауп –
нахьхьи аахыс издыруа, зҩымҭақәа бзиа ибаны срыԥхьо, сҩыза Кәасҭа Герхелиа иԥсҭазаареи ирҿиамҭақәеи ирызкны инеиҵыхыз усумҭак зҩырц сҳасабит, Лаҭатәи атрагедиа (декабр 14 1992) иазкны ажәеинраала ииҩыз, Гәдоуҭа алахьеиқәратә митинг аҿы данаԥхьа ашьҭахь. Аха иара дақәшаҳаҭымхеит, макьана иаҭахым ҳәа ҿыҵгас иныҟаҵаны. Саргьы иара дазыразыҵәҟьамкәа сзаламгеит, наҟ-наҟ ахь изгеит. Уи аидеиа зынӡа сацәхьамҵкәа сырҿиаратә, сыҭҵааратә план аҿы иааныжьны исыман, иабаздыруаз аибашьра ашьҭахь уи ас иаалырҟьаны иԥсҭазаара ҿахҵәоит ҳәа.
Аԥсуаа баша иаурҳәахуа, мышкы иахыԥо шәымш иахыԥоит ҳәа. Зыԥсаҭа шкәакәахаша, Кәасҭа Герхелиа иахирԥаз сыгәҭакы иара изкны ишаанагара иҟоу ашәҟәы аҩра – 20-ҟа шықәса инарыцны ақәра аиоуит. Уиаахыс аполитикатә хҭысқәеи ахаҭарақәеи жәпакы қәыршҩык еиԥш имҩасит, игәымбылџьбароу аамҭеикәшара иаҩнахит. Иара арҭ ацәаҳәақәа зыҩуа итәы уҳәозаргьы, акы-ҩбаҳәа иԥхьаӡо еиқәылаз ашықәсқәа ахьиқәыӷәӷәо анаҩсангьы, ихатә ԥсҭазаара аҟнытә ихҭынхьааз, ихигаз рацәоуп. Ҩынҩажәа шықәса ихы далмырԥшӡакәа дызбоз, ирҿиаратә-ҭҵааратә усурагьы иарӷьажәҩаны ивагылаз иԥшәмаԥҳәыс Мара Иван-иԥҳа Нинуа диԥхеит. Ииашоуп аԥсыуала ас аҳәара иҟалап маҷк игәнааламзаргьы, аха аиаша ҵабыргхаҭа узлавагыларызеи, иара уԥсҭазаараҿы лоунытә иуныруа, игәырҩа хьанҭаны уцәа-ужьы ианалоу, аҭыԥ анамоу.
Арҭқәа зегьы сзырҳәаз Кәасҭа Герхелиа иахирԥаз иара изкыз сыгәҭакы анагӡара сахьазыхынҳәыз ауп. Еилкаауп, ҩажәа шықәса раԥхьа исымаз алшареи иахьатәии шәага-загалеи ишеиҟарам. Аха агәра згоит снапы зласкыз аус-ԥшьа аҟны слыҵшәадахарым ҳәа. Нас араҟа иҟоуп иазгәасҭаша даҽакгьы. Уи убри ауп – ашьха қыҭа ԥшӡа Ӷәада ҷыдала исзааигәоуп, бзиа избоит, избанзар, сара слитературатә-ҭҵааратә усураҿы мышьҭа бзиала исԥылеит ҳәа сҳәар сылшоит. Раԥхьатәи смонографиа 1961-1962 шықәсқәа рзы изҩыз (иҭыҵит 1964 шықәсазы) изкын иқәрахьымӡахаз апоет, апрозаик, адраматург, аиҭагаҩ, Аԥсадгьыл асолдат, абри ақыҭаҿы ииз, иааӡаз аҵеи лаша Қьаазым Ҟараман-иԥа Агәмаа. Уи ашьҭахь ауп сара иансынасыԥха иналукааша ҳаԥсуа шәҟәыҩҩцәа аӡәырҩы рыԥсҭазаареи рырҿиамҭақәеи ирызкны инеиҵыху аусумҭақәа, аҭҵаамҭақәа, амонографиақәа раԥҵара. Ӷәада ақыҭа мышьҭа бзиала исԥылеит ҳәа зысҳәазгьы ҵаҵӷәык амамкәа иауҟахыз. Ааи, амышьҭа ыҟазҭгьы!
Аԥхьаҩ ухаҵкы, иахьагьы саныҷкәыназ еиԥш, убри амышьҭа сақәгәыӷуеит сызҿу, сызлагаз аус аҿы сманшәалахарц, сыгәҭакы наӡарц азын. Убри аҟынтә 54 шықәса уажәаԥхьа еиԥш (Қьаазым Агәмаа изы, ашәҟәы зҩырц аматериалқәа анеизызгоз) амҩа сықәлеит Кәасҭа Герхелиа наӡаӡа иабацәагьы иаргьы ахьамадоу иԥсадгьыл хәыҷы Ӷәадаҟа.
АЛЫМҨАНЫК...
Аҩада ишазгәасҭаз еиԥш, сызҿу ашәҟәы аҩра саналага исықәманшәалахарц азын (аџьабаа иацу армаҷырц акәым ас сзырҳәо, изҵшьу ажәа схы изасырхәо) гәыкԥсыкала исҭаххеит, сыҩныҵҟатәи сдоуҳа аргамаду исыҵанаҳәеит, хымԥада сцаны снықәыԥш-аақәыԥшны избарц апоет дахьиз, дахьааӡаз, наӡаӡа иабацәа рывараҿы изқәаҭыԥ ахьыҟоу, иқыҭа гәакьа Ӷәада. Уи аҵыхәтәантәи аамҭазы ашәҟәыҩҩцәеи, аҵарауааи, аҟазара усзуҩцәеи иахьиз рқыҭақәа рзы «Рыԥсадгьыл хәыҷы» ҳәа азырҳәо иалагеит. Ҵабыргуп, уажәы исымбеит, издыруеит Ӷәада ақыҭа саныстудентызгьы ачаи
хыхрагьы саанагахьан, агазеҭ «Аԥсны ҟаԥшь» (уажәы «Аԥсны») аредакциа аҟны аус анызуазгьы зныкымкәаҩынтәымкәа агазеҭ аматериалқәа рзын снанагахьан. Уи адагьы Ӷәада, сара ҷыдала бзиа избоит иахьышьха қыҭоу, иахьыԥшӡоу, рнаҩсангьы Аԥсны аҵеицәа хазынақәа ируаӡәкыз апоет гәлымҵәах Қьаазым Агәмаа «иԥсадгьыл хәыҷ» ахьакәу азы. Убри изкны амонографиа анызыҩуазгьысааитӶәада.Ашьхақыҭа-цқьааҳауеиапоет иҩымҭақәа рыбзиабареи мыч ҿыцк сыларҵозшәа исныруан абраҟа усҟантәи сыҟазаараан. Убри апсихологиатә ҭагылазаашьа сара салаҟан сызҿыз ашәҟәы сыҩуанаҵы. Апоет Қьаазым Агәмаа дахьамадаз иабацәа рҳаҭгәын* аҟны саннеи, аҳаҷаҳәа иаасгәалашәеит Қьаазым Агәмаа иажәеинраала «Асолдаҭ иҳаҭгәын». Уи ихазы иҳәозшәа акәын схаҿы ишааиуаз абарҭ ацәаҳәақәа:
Ахәакәаԥра аиаҵәараҿ, Аԥша ахьҵәыуа уахынла, Ҳаҭгәынк гылоуп амацара, Икәабоушәа лаӷырӡыла**.
Кәасҭа Герхелиагьы абри ақыҭа ԥшӡа «иԥсадгьыл хәыҷы» ауп. Уи абраҟа иабацәа рҳаҭгәын ҭыԥ наӡаӡатәи идунеи акәны изыҟоуп. Саргьы сыҩныҵҟатәи сдоуҳа, ашәҟәы «Қьаазым Агәмаа» санаҿыз еиԥш изласыҵанаҳәаз ала, уахь, Ӷәадаҟа амҩа сықәлеит, апоет иҳаҭгәын снахагылан, гәынхәҵысҭала абас сҳәарц: Ԥсаҭа шкәакәа, Кәасҭа, шықәсыҩажәа уажәаԥхьа иахьа ушҟа саазгаз азҵаараз сгәы иҭаз ануасҳәа, иаахҵәаны мап ацәукит. Макьана изаацәоуп, насгьы аԥсуа литератураҿы макьана улага* Усҟан Қьаазым Агәмаа иԥсыбаҩ Аҟәатәи ашьха, ашәҟәыҩҩцәа рпантеон аҿы иамарымдацызт.
** ҚьаазымАгәымаа.Иҩымҭақәа.Аҟәа«Аԥҳәынҭшәҟәҭыжьырҭа»1955, ад. 125.
22
ла маҷуп ҳәа иуԥхьаӡазар акәхарын. Ишыҟалалакгьы, усҟан «ҳаинымаалеит». Аха сара знык сгәы иҭаскыз сацрыҵраны сыҟам. Ииашоуп, мышкы иахыԥо шәымш иахыԥоит ҳәа шырҳәо еиԥш иҟалеит, амала ара шәымш ракәым ҩажәаҟа шықәса инахыԥеит еиуеиԥшым аԥсҭазааратә мзызқәеи аҟыбаӡыбақәеи ирыхҟьаны. Аха, зегьакоуп, аамҭа рацәаны исыцәцазаргьы, сышықәсқәеи схатә гәырҩеи сылшара дырмаҷзаргьы, акырӡа еиҵартәызаргьы, сырҿиаратә ҭҵааратә гәаҳәареи уҩымҭақәа рышҟа исымоу абзиабареи, аханатә ҳанеибадыр аахыс иҳабжьаз аиҩызареи, апатуқәҵареи ирыбзоураны иахьатәи амш иалагӡаны ихацсыркуеит фырхаҵа хадас уареи уҩымҭақәеи змоу сышәҟәы.
Амҩа ҳақәуп Ӷәадаҟа. Беслан Кәасҭа-иԥа Герхелиа имашьына «Мерседес» ҳақәтәаны.Аԥсҟы икуп амашьына аԥшәма Беслан. Гундеи Флореи сареи ҳпасаџьырцәоуп. Амш цәгьоуп, аԥшаҵәыҵәы аҵоуп, уигьы азмырхакәа, икыдхаҽа ақәаура иаҿуп. Март ацамҭаз, иџьашьатәӡам, асеиԥшқәа адыруеит. Абраҟа иаасгәалашәеит Аԥсны жәлар рпоет, академик Баграт Шьынқәба иажәеинраалоу ироман «Аҿатә-уаа» аҟнытә абарҭ ацәаҳәақәагьы:
Аха сеидру иауа март,
Ҵыԥх ацамҭаз имақарт! Бзанҵык иубом абла ахаччо, Ацамҭазы ихьаҳә-хьачо, Иамырукәа қәабаа-сабаа, Имыргәаҟкәа арахә, ауаа, Амҩа изықәлаӡом иара Шықәсык иахьцо ныҟәара!*.
* Баграт Шьынқәба. Иҩымҭақәа реизга. Аҩбатәи атом. – Аҟәа: Алашара, 1988, Ад. 5.
23
Аӡәгьы ҳамҭак ацәажәара ҳҽалаҳгалом, досу ҳхәыцрақәа ҳаҽраҳҭеит. Ақалақь «иҳәылысылуа» иалоу амашьынақәа рыжәпара ашьшьыҳәа инарылс-аарылсуа инеиуеит «ҳмерседес» аԥсҟы зку изхәыцуа. Ақалақь Аҟәа знык ҳалсны амҩадуахь ҳкылсыр, иҳавсуа ҳазвысуа амашьынақәа рхыԥхьаӡара еиҳа имаҷхоз џьысшьон, аха уаҳа умԥсит. Иҭацәыр ҳәа ишәозшәа, ианибаҳәала иаауан, ицауан. Иабаанагеи асҟатәи машьына уҳәарын амҩаду уаныԥшылар. Сара ибзианы исгәалашәоит 1960 шықәса ноиабр мзазы Қьаазым Агәмаа изкны ашәҟәы зҩырц аматериалқәа анеизызгоз, зыԥсаҭа шкәакәахаша сашьа Хәыта (Рафаел) Аршба амашьына «Волга» (усҟан ари амарка заҳаҭыр ҳаракыз, измаз маҷӡан) сиҭеит Ӷәадаҟа салацарц: – ҳпоет гәлымҵәах изкны уара ашәҟәы узыҩуазар, амашьына уахызбаауама, – ҳәа нацҵаны. Алмҩанык Кьалашәыр ацҳа инаркны Ӷәадаҟа уахьымҩахыҵуа Лашькьындар (усҟан Цхьынҵҟар ҳәа иашьҭан) ақыҭа аҟынӡа уарла-шәарла акәын аидарамҩангагақәеи амашьына ласқәеи «Москвич», «Победа», «Волга» («Жигули» мицызт, «амгәарҭа» иҭан) шуԥылоз. Уажәы ашышкамсқәа реиԥш иҳәарсалеиуа амҩаду иануп.
Схәыцрақәа ԥытлан ииасхьоу ажәытәи ҳазҭагылоу аҿатәи еиҿырԥшуа акинолента ианушәа еишьҭагылан, иццакы-ццакуа срыма рҿынархеит: амала, зны-зынла сгәы инықәыҩуан Гәында «Беслан абааԥсы угәы уҽанны уцала, умыццакын ишубо еиԥш амҩаду ҭәуп машьынала» ҳәа – илҳәоз ажәақәа. – Гәында, бацәымшәан, избоит иахьак амашьынақәа «рыҭра» шыԥжәаз – абжа лафны, абжа ииашаны аҭак ҟаиҵон иаргьы.
Аԥсабара адиалектика иалымшо иҟоузеи: акы арҿыцуеит даҽакы ахәажәцәа аханаҵоит, ахԥатәи акәзар, зынӡа аиуа-зеиуоу ыҟамкәа иԥырнахуеит. Ус иҟоуп иџьбароу аԥсабара адиалектика. Аха аԥхасҭаҟаҵараҿы
ауаҩы ихаҭа ихароугьы рацәаӡами?! Уи нахьхьынӡа аахыс илаӷьаны иаауа игыгшәыгтә ҟазшьақәа ракәхап изыхҟьо. Ауаҩы инапала рыцҳашьарада ирхәашоит, иқәихуеит аԥсабара иарҿиазгьы, иара ихаҭа ихшыҩ иарҿиазгьы. Иџьоушьартә иҟоуп ауаҩы иԥсабара: аԥсымҭәра, агәреибамгара, аибаҭахымра, атәым мал, атәым дгьыл агара, ампыҵахалара, зегьы иреиҳау ацәгьоура – ауаҩы (аԥшқа, абырг, ахымхәа.... еилых ҟамҵакәа) ишьра уҳәа заҟа еиқәуԥхьаӡарызеи, иахьагьы аҭыԥ ахьрымоу.
Абарҭ реиԥш иҟаз ахәыцра хьанҭақәа схаҿы иааиуан алымҩанык ҳахьцоз. Кьыс змамыз, еихбаала иҟаз, ауеибаҳәа инхоз, уааԥсырала еиҵаҭәы иҟаз ҳқыҭақәа заҟа рхаҿы (рматериалтә ҭагылазаашьа налаҵаны) рыԥсахзеи, рҽеиҭаркзеи ақырҭуа қәылаҩцәа, мпыҵахалаҩцәа иаҳзааргаз, ҳазларыжьыз аибашьра хлымӡаах иахҟьаны. Урҭ акультура ду змоу ажәларқәа ҳархаҭарнакуп, ҳҭоурых ашәышықәсақәа рыҵантә иаауеит ҳәа иҽхәоз, иахьагьы иҽхәо рами абас иқьаԥҭажәызтәыз аҭыӡҭыԥқәа, аҩнаҭақәа, уаҵәы иҵәатәы шьаҟаны ҳажәлар ирыҵагылаз аҿар зқьҩыла изыхәлабгаз. Урҭ идырҵысыз, аԥсуаа ықәаҳхуеит ҳәа аибашьра ами ҳаԥсадгьыл ихымжьыжькаауа ахәра ӷәӷәа анызҵаз, иахьа уажәраанӡагьы аӷьара ацәыуадаҩны иҟазҵаз. Ақыҭақәа Аӡҩыбжьа, Кындыӷ, Тамшь, Лашькьындар ҳалсны ҳахьцо сыбла ихгылоит аибашьра хлымӡаах иннажьыз ихьанҭоу, ухәы-ужьы қақаӡа изыргыло асахьақәа. Аха сгәы абаауеит, милаҭ гәадуракгьы снаҭоит аԥсуаа рыԥсадгьыл Аԥсны аиқәырхаразы, ахы иақәиҭны аҟаларазы иаадырԥшыз агәымшәареи ахамеигӡареи. Ҵабыргуп, абџьар кны иҳавагылт Кавказ нхыҵтәи ҳашьцәа, иара убас ҳиашара агәра згаз, ҳҭагылазаашьа еилызкааз егьырҭ ажәларқәа аӡәырҩы рхаҭарнакцәа аурыс жәлар дуӡӡа аԥхьа инаргыланы. Аха ҳара ҳгәы
цаны, икаҳаны ҳҟалазҭгьы (уи аҩыза ахаан ҟалашьа амам аԥсыуак иԥсы ҭаны!), изааӡарызеи, аӡәгьы ахца даҿаломызт, жәаҳәарада, иҽааникылон. Ари џьшьатәӡам, узвагыло даныҟоу ауп уанивагыло, мамзар...
Иуадаҩуп ҳазлысны ҳцо ақыҭақәа 1992-1993 шықәсқәа рзы аибашьраан ирыхҭынхьааз ҳзырбо ашьҭамҭақәа рыхәаԥшраҵәҟьа. Урҭ аҟаза ду иҭихыз асахьақәа реиԥш ухаҿы иаанхоит, аанхара мацара акәым, уцәа-ужьы ианыруеит, ихьааха иуцралоит.
Ҳналалт Кәачара ақыҭа. Уи аибашьра ҟалаанӡа еихбаала инхоз уажәы ақьаԥҭақәа, абабирақәа зҭиааз ашҭақәа, иууа-ууаӡа ԥсы рхаӡамкәа, рылахь еиқәышьшьы ихыблаа-ҿыблаа игылаз, аҩнқәа имырхьааӡакәа ирҳәон: «аҳ иеиԥш иҟан ҳаԥшәмацәа рхы рзымдырит акәымзар», – ҳәа. Абас еиԥш иҟаз ахшыҩзцара сшазхәыцуаз, Гәында илдырызшәа ҿаалҭит:
– Ирҭахыз, ирымамыз, измырҭынчуааз, мшәан, абарҭ ауаа?!
– Ирҭахыз, изырԥашашаз, ргәы икыламӡоз иқьаԥҭахарц, Аԥсны ршьапы наӡаӡа иалырхырц акәын, – иҳәеит Беслан иаахҵәаны.
– Беслан, уиашоуп, акәты ашьыга ашьаԥхыц иҵнахуеит ҳәа ирҳәо ауп даргьы ирыхьыз. Аҳақ ыҟоуп. Згәыла изы ажра зжыз иара дҭаҳауеит, – ҳәа нацылҵеит Гәындеи Беслани ражәа Флорагьы.
Ҳзықәтәаз амашьына неиуан акаҭран ипашәӡа изқәырҭәаз амҩаду ианыршәланы Ӷәадаҟа ахы рханы, аныҟәашәагьы еиҳа иагырханы аҿынанахеит.
– Саб аҩныҟа Ӷәадаҟа Џьгьардатәи амҩала акәын дызлацоз, ус бзиа ибон. Избан Лашькьындарынтә изуҭахымзеи, ас еиҳа иманшәалаӡами ҳәа зны ҳанцоз саниазҵаа, ҳамҭак сызҵаара аҭак ақәҿимҭит, аха нас – бызҵаара аҭак бҭахызар, Гәында, иҟоу убри ауп: абри амҩала ацара сгәы аҳәом, ҩнуҵҟала исылжжуа цәымӷрак сызнарҵысуеит,
избанзар, Кәачара гыруа-қырҭуала ихышхыҵәаны Ӷәада ақыҭа иаҵаҵәарц акгьы агым, – иҳәеит лоунытә даақәыԥсычҳан. Ҳамҭак ҿиҭуамызт. Нас иажәа инациҵеит сизыӡырҩыр иҭахны. – Ари ачашә дгьыл изџьынџьыз аԥсуаа абжьаратәи ашәышықәсқәа раан еиԥш иқәырҭәааны инхозҭгьы, арҭ амаҵ реиԥш иқәҳаз алаҭаԥшраҵәҟьа дзырбодаз, аха иааг, изыхҟьалакгьы, аҭоурых ӡыблара акәу, ҳара инахараны ҳамхәыцреи ракәу зегь еилалан дара ртәы иакит иахьа ишырҭаху қьаф уа, ишьагьуа, иаԥшәымаха иқәуп ҳабацәа, урҭ рабацәа рыдгьыл, уимоу, Ҳаԥсадгьыл ҳамаракуа, ҳатәарымбо, аҟынӡагьы рхы ркәачраны иҟалахьеит. Еҳ, анаџьалбеит, аԥсҭазаара уҳәеит ҳәа!.. – уаҳа мҳәакәа, иажәа ааҿахиҵәеит саб. Сара избон алымҩанык хәыцра ҵаулак дамҽхак дшамаз, ишихьааз «иԥсадгьыл хәыҷы» Ӷәада аладахьала акалҭаҿ ишьҭоу ақыҭа ссир Кәачара инеимазак ақырҭуа хаҿра ахьаанахәаз. Аха усҟан аӡәгьы акгьы имчымызт, ус иҟан азеиԥш ҭагылазаашьа. Иага иҳазтәазаргьы, уааԥсырала аԥсыҭбарақәа иааҳаҵаӷәӷәартә иҟалазаргьы, материалтәла ирацәаӡаны аԥхасҭақәа ҳаузаргьы, Аԥсны ахы иақәиҭхеит. Абри ибла иахьабаз, дахьахаанхаз иара изы насыԥ дуны иԥхьаӡон, – абас лажәақәа аахлыркәшеит Гәындагьы.
Ҳзықәтәаз Беслан имашьына «Мерседес» Кәачара ақыҭа иалсны инеиуан. Ақьаԥҭа цәа зхьыкәкәоз, аҳәира илагылаз аҩнқәа, еималаз ашҭақәа, ихыжәжәаҿыжәжәаны игылаз абаҳчара уҳәа иуарҳәон, лабҿаба иудырбон иаҳхаагаз аибашьра хлымӡаах ҟалаанӡа араҟа аԥсҭазаара шеилашуаз, аҵыс хшы ада ак рыгымкәа ишыҟаз. Уигьы рыгымзар акәхарын Қарҭаа рымч ала! Аха зегьы кьашхеит, имцурахеит! Адгьыл аҳақ рзыӷьашкит, уи аҭоурых ҵаула анырзеилымкаа, изџьынџьыз ажәлар зынӡа иҳаҵаҳарӡуеит, иаҳтәаҳтәуеит ҳәа ианалага. Уахь ҳақәырхырц еицҿакны еихыргаз ашьаҿа мшымыждараны ирзыҟалеит. Иагарааны иахьхәхьеит абри ачашә дгьыл аҿы еихбааланы инхоз аԥсуаа ҳақәырхырц иааз Шеварднаӡеи Ҟарҟарашвилии рбанда ирывагыланы иахьҳабашьуаз, ашьа ахькадыршуаз. Аха ус еиԥш аԥсҭазаара араҟа, уажәшьҭа уаҳа ишырмоуа, ишалхәдахаз рдыруазар акәхап, зынӡа игаӡақәамзар асыԥса рыҵаԥҵәазшәа еибак-еибашьҭуа ицаз Ӷәадааи Лашькьындарааи ргәылацәа Кәачараа «бзиахәқәа».
Абарҭ реиԥш иҟаз сахьақәаны ҳабла ихгылон, ихәыцра хьанҭаны ҳхаҿы иааиуан, ақыҭа Кәачара ҳалсны ҳахьцоз. Ус ҳналагылеит апоетцәа гәлымҵәаахқәа Қьаазым Агәмааи Кәасҭа Герхелиеи «рыԥсадгьыл хәыҷы» Ӷәада.
АԤСАДГЬЫЛ ХӘЫҶЫ
Аԥхьаҩ ухаҵкы, уажәы ҳахьнеиша Герхелиаа рҿы ҳнеиаанӡа, хьаҵрак аҳасабала, аҭоурых ахь ҳхьаԥшны ҳалаԥш нахаагап ақыҭа Ӷәада ажәытә, аҿатә. Усҟан еиҳа еиӷьны еилаҳкаауеит ҳфырхаҵа хада дахьынтәааз, инысымҩа, ажәакала дхәыҷаахыс дызлагылаз икәшамыкәшатәи аԥсҭазаара дҵоураны дҟаларц азын заҟа иҵгәаз, ацхыраара инаҭаз уҳәа убас жәпакы. Раԥхьаӡа ҳалаԥш иҵашәо, иаабо Ӷәада ақыҭа иамҽханакуа аԥсабара ссир ауп. Аа иаргьы заҟа игәазырҳагоу.
«Аԥснытәи ашьхақәа раҳ Ерцахә ԥагьа иаҵаҽырбауа, амҵәыжәҩа дуқәа нагӡа-аагӡаны, шәаԥыџьаԥла иҭалаҳаны, унацәа хызҵәо арҩаш хьшәашәақәа агәгәаҳәа иаҵхаҽҽо игылоу Ԥанаҩ ашьха акалҭ аҿы рацәак иацәыхарамкәа адунеи ршаз аахыс ишьҭоуп ақыҭа Ӷәада.
Араҟа аԥсабара аԥшӡареи аҳауа зҩыдареи иаагылазаргьы аҳра руеит! Ахәқәа, анаарақәа ана ара ирылхәраа ахьхьа-хьхьаҳәа илеиуеит ашьха ӡыхьқәа. Аԥхын урҭ ирҿыхәахьоу ихашҭуам изыԥсоу.
Наџьнатә аахыс ари ақыҭа иалиаауа, ашьха уаа ишырцәаҩоу еиԥш, агәамчи, аҭеиҭыԥши, аӷәӷәареи рзы адоуқәа ирҩызцәоуп. Аламыси апатуи рҿы узрывалом, иҳалалуп изқәу Аԥснытәи аԥсабареиԥш! Ачеиџьыкеи, асасдкылареи рзы, афранцыз журналист Жильбер Блок иажәала иуҳәозар, узрацлабуам. Аԥсадгьыл абзиабараҿы хәанчара алалом урҭ рцәанырра, ицқьоуп ашьха ӡыхьеиԥш!
Аԥснытәи ашьха қыҭақәа зегь реиԥш, Ӷәадагьы иамоуп иҵаулаӡоу аҭоурых. Уи ус шакәу иаармариаӡаны шаҳаҭра руеит, идырҵабыргуеит ашәшь рыҟәнышьшьы ашәышықәса еиқәарақәа ирзалымгакәа игылоу абаа хыҽҽырақәа. Ааи, ара аԥсҭазаара еилашуеит ажәытәӡа аахыс! Азқьышықәсақәа ирылыҷҷаауа иубоит аԥсуа ихәышҭаарамца!
Аԥсны иқәҳауаз арҳәцәа, ампыҵахалаҩцәа, ари ақыҭа заҟантә рҽахадырԥахьааз ашьаарҵәыра рымҟәыҵкьаса? Заҟантәгьы ахьыԥшымраз хаҵала иқәгылахьааз шәара зқәымыз аҵеицәа! Заҟаҩгьы заҟантә мчымхарала рыԥсадгьыл ԥшӡа ашьам ҭыԥқәа ирхыкәкәааны иԥшӡоуп, иӷәӷәоуп, ашьацқьа рылоуп ҳәа ари ашьха қыҭа иахылҵуаз аҵеицәа Амшын Еиқәа ихырҵахьааз?! Урҭ зегьы арҵабыргуеит хараӡа иҳаҩсхьоу аҭоурых. Уи аамышьҭахь, аҿы шзымцәажәозгьы, шаҳаҭра ауеит иԥагьаӡа,акыаҩшәарҳәаишәаны,нахьхьынтә иааԥшуа, Аԥснытәи ашьхақәа реибаркыра иатәу Ԥанаҩ!»
Ӷәада аԥсабареи аҭоурыхи ртәы абраанӡа исҳәахьоу ирыцысҵарц сҭахуп ақыҭа иашьагәыҭу, аҵарауаҩ, Д.И. Гәлиа ихьӡ зху Аԥсуаҭҵаара аинститут адиректор Арда Енвер-иԥа Ашәба иочерк «Ӷәада» ҳәа хыс измоу. Избанзар уаҟа ари аԥсуа қыҭа ахаҿра еиҳа иҭҵаауп. Сара иаазгоит уи еиҭагамкәа, излаҩу абызшәала. Абар иаргьы:
34
ақыҭагьы иахҭнагеит ахаҿра иҿаҿаӡа ианубаалартә еиԥш. Ус шакәугьы изаҟаразаалак уи гәеиҵахарак амам, араҟа аԥсҭазаара еилашуеит, ԥхьаҟа ицоит, иҿиоит. Ахәышҭаарамцақәа еиқәуп ихәажжаӡа.
АҬААЦӘАРА ДУ
Ҳаргьы ҳзықәтәаз амашьына «Мерседес», аӡыԥсы ахьыкәкәа «смаазаргь жәбеит» аҳәозшәа, шҭаҭбааҭыцәк ҳанҭала, иаагылт аҳаидеи ыҟамкәа. Ҳҭыҵит апассаџьырцәа. Ахәы ҳаракқәеи (Қапаа рхәы, Ачаԥара, Ашәшьра, Ажәымҩа, Аныха хәыҷы, Ҟәламба...) ицаӷьцаӷьуа иԥагьаӡа иааԥшуа шьхагәарҭак реибаркыреи, (Уаҳәыҵкьы, Ламкац, Ԥанаҩ...) арахь иҵегьы илбаагоу аԥсҭақәеи (Ҭалкак, Ахьархә, Қәабал... Қәламыр (Мықә аӡиас иалало арҩаш иахьӡуп) рыла иҽырбо, зхы ҳаракны изку ақыҭа ԥшӡа Арасаӡыхь сызлааӡаз, сызлаҿаҩауаҩу ала, мыцхәы бзиа избоит ашьха қыҭа. Уажәы амш аҿы шыхтымгьы, ақәа ахаҽаҳәа ишлеиуагьы, Ӷәадатәи аԥсабара ааигәа-сигәа сызлаԥшуа анаҩсангьы, сылаԥш ахьынӡанаӡааӡо иаҵанакуа зегьы сдыргәытәуеит, агәахәара сырҭоит, уимоу, Арасаӡыхь сыҟоушәа схы збоит. Ааи, ари џьашьатәӡам. Ауаҩы дахьыҟазаалакгьы «Иԥсадгьыл хәыҷы» ицуп, уи абзиабара дарԥеиԥеиуа дамоуп, иԥсы ҭанаҵы ицрымшәо ицуп.
Аԥхьаҩ ухаҵкы, ухаҭагьы уажәшьҭа угәы азҩоит ашҭа ҭбааҭыцә ҳазҭалаз, Кәасҭа Герхелиа дазгәдууа ҳаҩнду ҳәа дзышьҭаз шакәу. Аԥшӡара иакны иаго ари ашьам ҭыԥ апоет изы зегьы ирыцкын, иԥсҭазаара ҳәаақәызҵоз феноменны изыҟан. Араҟа иара иҟынӡа иит иааӡеит иабацәа, рабацәа, урҭ рабацәа... Аҳҭынрак иаҩызоу аҩнаҭа ду абиԥарала иаауа ахатә ҭоурых амоуп. Урҭ зегьы
ҳарҟәаҵыргьы Кьамач иаахыстәи ихәажжаӡа, еихсыӷьра ақәымкәа еиқәу ахәышҭаарамца ахалагьы заҟа аҳәоузеи, заҟа хҭыс ирхаанузеи? Уаҟа ахәышҭаарамца ашьапы икит Кьамач Герхелиа – Кәасҭа иабду. Уи аԥсуа хәышҭаарамца иахылҵуа аԥхарра, ԥшьышықәса иреиҳам Осман хәыҷы иҟынӡа иааӡоит, иабацәа, урҭ рабацәа ргәадура аланы.
Уажәы аԥхьаҩ иуҳардыруеит хыхь зыӡбахә ҳҳәаз Кьамачи Османи зусҭцәоу, избанзар усҟан еиҳа иаҳзымариахоит ҳазҿу ажәа анагӡара. Уи азы ҳалзыӡырҩып Флора Кьамсыс иԥҳа Герхелиа: «Кьамачи Мысҭафи еишьцәан. Кьамач иман ҩыџьа ахшара – иԥа Маџьгәыр, иԥҳа Тытышә. Маџьгәыр Кәасҭеи Рушьнии раб иоуп. Мысҭаф – сара сабду – фҩык ахшара иман: аӡӷабцәа ԥшьҩык: Мараса, Уасас, Гәлишьа, Макбулиа. Аишьцәа: Кьамсыс (саб), сан Қацәԥҳан. Саб иашьа Дмитри иԥшәмаԥҳәыс Қапԥҳан. Дрымоуп аԥҳа, Мрамза лыхьӡуп, хҩык ахшара лымоуп. Кьамсыс имоуп фҩык ахшара: хҩык аҷкәынцәа: Иларион, Валериан, Славик. Аӡӷабцәа: Флора, Нона, Зама. Иларион имоуп ҩыџьа аҷкәынцәа: Алиас, Ахра; иҭаацәароуп, ахшара рымоуп. Валериан ҩыџьа аҷкәынцәа: Аслан, Нарсоу (аҭаацәара иаламлац), иԥшәмаԥҳәыс Нанули Шьамаҭааԥҳауп. Иларион иԥшәмаԥҳәыс Лариса Гогәуаԥҳауп. Славик ҩыџьа ахәыҷқәа – аӡӷаби аҷкәыни имоуп. Аӡӷаб илыхьӡуп Мадина, аҷкәын – Алмас. Ран Славик иԥҳәыс, Ӷәынџьиаԥҳа Манана. (Аԥсныжәлар рџьынџьтәылатә еибашьра далахәын, иланашьоуп «Агәымшәараз» амедал) Алмаси Мадинеи аҭаацәара иалалахьеит. Мадина длымоуп аҷкәын. Алмас иԥҳәыс д-Амҷыԥҳауп, Арнела лыхьӡуп. Ҩыџьа аԥҳацәа Адеи Радеи, арԥыс Османи рымоуп.
Уажәазы ара ҳаагылап. Ҩаԥхьагьы ҳааиқәшәоит Флореи ҳареи.
Сара еиҭа сгәазхара исызбомызт ақыҭа злеибаркыз, иаҳхаагаз аибашьра хамышҭыхә ашьҭамҭақәа макьанагь
акырџьара ианпыҟҟала ишанубаалозгьы, аԥшӡара иамаз иоригиналтәыз ахаҿра. Абыржәы амӡырха агәҭан сахьгылаз аҳаҷаҳәа иаасгәалашәеит агазеҭ «Аԥсны ҟаԥшь» иснардырыз, нас исзааигәахаз авиациа аинрал, Асовет Еидгыла афырхаҵа Васили Григори-иԥа Василев: «Абхазия поистине рай. Здесь каждый уголок имеет свои прелести» – ҳәа ииҳәаз ажәақәа. Иҵабыргыҵәҟьаны, ҳара ари атәыла зџьынџьу ажәлар (араҟа инхо егьырҭгьы убрахь иналаҵаны) иааҳакәыршаны иҟоу аԥсабара ссир ҳала ашьцылахьеит аҟнытә уи злаҟоу инагӡаны ианҳазгәнымкыло (ахәшьара анаҳзамҭо) рацәоуп. Ари ацәаҩа иԥсабаратәу акоуп, аха...
АраҟаҳараиаҳԥылеитМаџьгәыри Кьамачи,Мысҭафи рдаракәац иреиуоу, иахьа абри аҩнду аҿы иаԥшәымоу Славик иҭаацәеи иареи. Иара убас иашьцәа Валериани Илариони рҭаацәареи дареи. Урҭ ирышьҭарххны иааит Беслан иԥшәма Лана, лхәыҷқәа Кәасҭа, Гәыранда, Гәында лыԥҳа Аманда.
Рхәыҷы, рду анцәа ишиҳәара еиҵаҩҩы, изҭаху дреигәырӷьартә, ихы рыдиныҳәалартә иҟоуп. Ашҭа ҭбааҭыцәаҿ аџьџьаҳәа игоз агәырӷьабжьы аҳра ауан. Сасгьы ԥшәымагьы еилымхкәа илаԥш уажәы-уажәы иаҳхигон ԥшьышықәса иреиҳамыз,ахьшьыцбеиԥш зыблақәа ҭыԥхоз Осман хәыҷы. Абри иоуп аԥшәмаҵәҟьа! – лҳәан, Флора даашьҭылхын даалгәыдлыҳәҳәалеит. Иаргьы игәы иахәан иҵегьы дҳаралкырц иҭахны инапқәа аҩада ирыххон, иҳаракны аҟазаара бзиак ишазҳәо идыруазшәа. Сара сахьихәаԥшуаз сгәы иаанагон: «ари арԥыс хәыҷы инаԥшышьеи, иааԥшышьеи, игәеилыҷҷареи злаҟоу рыла издыруада, иахьа зыӡбахә ала абри ашҭа ҳҭалаз ауаҩы аԥсабара инаҭаз абаҩхатәра аҩыза Осман иҿгьы ахы цәырнагар, кәалеимадарала иԥсҭазаараны иҟалар» ҳәа. Асеиԥш иҟоу агәҭахәыцра машәырымзаргьы ауеит. Иссируп аԥсҭазаара аԥсабара. Иҟалаша, инылаша ауаҩы
ицәа иалашәар ауеит. Аԥсынҵра ду уоуааит Осман хәыҷы! Абас сҳәон гәаныла уи сылаԥш хаа ихго сахьгылаз. Нас ишԥа, Османраа роуп дук хара имгакәа Аԥсны аԥсҭазаара аԥшәымацәас иаиоуа. Урҭ, ҳәарада, ирылиаалааит, ҳаԥсадгьыл ҵәатәы шьаҟаны иаҵагылаша ашәҟәыҩҩцәа, аҵарауаа, аҟазара аусзуҩцәа! Урҭ рхыԥхьаӡараҿы Осман хәыҷы даабоит...
Аԥсуаа (даҽа милаҭк ртәы сыздыруам) ирҳәоит иҵасым ҳәа анышәынҭра аҟнытә аҩны анеира. Раԥхьа ухы зықәкны уцо аҩны унеир ауп, нас ауп анышәынҭрахь ианымҩахыҵуа, ҳаргьы – Беслан имашьына «Мерседес»апассаџьырцәагьы–убасҳныҟәеит,раԥхьа Осман аԥшәымас дахьыҟоу аҩнаҭаҿы ҳнеит. Нас ауп Кәасҭа Герхелиа дахьамадоу иабацәа рҳаҭгәын аҿы ҳаннеи. Ара џьанаҭ ҭыԥуп. Апоет драҳаҭӡа наӡаӡа диоуп. Уи иԥсадгьыл азы игәы былуан, иажәа сахьарк еснагь еибагон, игәҭыхаҳәаган. Ивараҿы лҭыԥ ылылххьан иарӷьажәҩа иԥшәмаԥҳәыс Наталиа Гәлариа-ԥҳа. Ирхагылоу абаҟақәа ирыласоу рпатреҭқәа рыԥсы ҭаны иуацәажәап уҳәап унарыхәаԥшыр. – Шәҩыџьагьы Наталиагьы Кәасҭагьы шәыԥсаҭа шкәакәахааит, џьанаҭ гыларҭас ишәоуааит, шәыдгьылтә ԥсҭазаара ахы еиқәҳәаланы хьыӡла-ԥшала инырҵәаны ари ашьам ҭыԥ наӡаӡа нхарҭас ишьҭышәхит. Шәгәы раҳаҭыз, шәышьҭахьҟа ишәзынхаз шәыхшара шәыԥсыалыԥхарымазааит!–сҳәан,снапы аҩыџьагьы ргәы инықәысшьит, нас ҩаԥхьа ҳамҭак сырхагылан рпатреҭқәа срыхәаԥшуан, акы сарҳәарц рҭахызшәа сгәы иабауа. Аҵыхәтәан, Кәасҭа ипатреҭ схы нақәкны еиҭасҳәеит амҩа санықәлозтәи ажәақәа: «Ҩажәа шықәса исцәахыԥазаргьы сыгәҭакы (уара иануасҳәа, Руслан макьана иаҭахым ҳәа мап анысцәук ашьҭахь) анагӡара иазҳәоуп иахьатәи абраҟа саара. Убри аҟнытә умап ухарышҭны уазыразны уԥсы алыԥха сыҭ, сырманшәал снапы зласкыз аус аҟны!» – абас гәынхәҵысҭала
инаҳәаны, аҳаҭгәын агәашә хәыҷ аҷараҳәа инаркны сынҭыҵит. Гәндеи, Флореи, Беслани сара сышьҭахьгьы уаҟа аҩнуҵҟа еиҭа ҳамҭак иҭагылан. Гәында лани лаби абаҟақәа ирҭасаз рпатреҭқәа лылақәа ҭраа дрыхәаԥшуан. Ажьы ахьырҳәа дшәозшәа лнапқәа рыла ишьышьуа дгылан, урҭ рыҟамзаареи рыгәхьаагареи лоунытә ишылныруаз лхы-лҿы имҩашьо ианыԥшуан. Ҩаԥхьа ҳарҭ Аҟәантәи еицааз зегьы аҩнду ахь ҳҿынаҳхеит, бзиала ҳәа раҳәатәыми. Аха ус урышьҭуама аԥшәмацәа, Осман хәыҷ дназлоу.
– Гәында, сара ҳанаауаз ишысҳәаз еиԥш, «смиссиа» насыгӡеит, уажәшьҭа Аҟәаҟа амҩа ҳахоит,– сҳәеит, аҩныҟа анеира сшазыразым (сгәабзиара ахьыуашәшәыроу аҟнытә) лырдыруа.
– Руслан, иуҳәо саҳауеит, амҩа ушарааԥсазгьы збоит, зегь рыла уеилыскаауеит, аха џьара акы шәнамыцҳакәаҵәҟьа шәрышьҭуам аԥшәмацәа, зегьы ҳарҟәаҵып, абни ахәыҷгьы иуам – лҳәан Флора илываԥало, аԥшӡара ацәа хаа ихьыкәкәа инеиуаз Осман хәыҷы лнапы наиқәкны дилырбеит. Нас лажәа ҩаԥхьа инацылҵоит, – зыхьӡала уаазгьы иԥсы акы абоит, уҿы мырҵысыкәа уцара агәынамӡара изнарҵысуеит, – лажәа ааҿахылҵәеит сшаагылоз агәрагара лыманы.
– Избоит, Гәында, ҳшоурмышьҭуа, амала, рацәак сзаанхом, бгәы иалымсын, – сҳәан, сажәа ааҿахысҵәеит.
Сара иага сааԥсазаргьы сцоит ҳәа салагаргьы, сшырмышьҭуаз здыруан. Аҟәантәи иааз ауаҩы ачеиџьыка агьама имырбакәа, фырџьанк имыркыкәа дрышьҭуама, раԥсуара ус аҟаҵара азин рнаҭоума? Насгьы, Ӷәада еиԥш иҟоу ашьха қыҭа асасдкылара ақьабз адац-ԥашә ахьыӷәӷәоу, аҳаҭыр ахьақәу. Ус шакәу аусымдырхуаз, аха алымшараҳәагьы акы ыҟами. Убри акәын саргьы абарҭ ақьабз хазынақәа рыцәхьаҵра, Аҟәаҟа лассы ахынҳәра сгәазырԥхоз.
Минуҭқәак рышьҭахь, ҳарҭ Аҟәантәи иаазгьы ара иҟазгьы (амаҵ зуаз рыда) зегьы аҵыс хшы ада акы агымкәа ихиаз аишәа (астол) ҳнахатәеит. Аԥшәмацәа (Валериан, Иларион, Славик, Алмас, Флора, Гәында, Беслан. (Осман иӡбахә усгьы иаҳҳәахьеит) Армашьыл Герхелиа, Ӷәынџьиаԥҳа Манана, Амҷба Арнела...) рыдагьы иҟан ауа-аҭахы, агәылацәа. Астол напхгара аиҭон ауаҩ бырг бзиа, аԥсуара акәамаҵамарақәа нҭырҷҷааны издыруа, ҳаҭыргьы ақәызҵо Виктор Шьоуа. Уи ҳпоет бзиахә, ҳжурнал «Алашара» аредактор хада Анатолии Лагәлаа ианшьа гәакьа иакәзаап. Флора Герхелиа лыԥшәма Заур Быҭәба уҳәа иҵегьы.
Сара, аиаша ҳҳәар ами, аԥшәмацәа иҟарҵаз, ирбаз аџьабаа схы ахызбаауан, жәларык раамҭа, рус (иахьа акы иаҿым, иҭацәу, ажәакала, ихуаадоу ҳәа аӡәгьы дыҟаӡам, досу рхы иахашәалом) кажьны сара исықәдырӡит. Иаҳҳәап, даҽакын зыҩра саҿу ашәҟәы салганы ихыркәшаны, насгьы иҭыжьны иҟазар. Усҟан уи аӡыргара ҳәагьы ахьӡаҳҵарын. Аха уаанӡа ҳамнеиц, уи акыр бжьоуп, ԥшӡала инеиша ҳакәхааит! Аԥшәмацәа иҟарҵаз ачеиџьыка уи рыԥсуара ауп изызҳәо, даҽаӡәызаргьы сара сызҿу еиԥшу аус азы дымнеиргьы аԥшәмацәа еснагь дара ртәы ҟарҵоит, ус иаауеит аԥсуа иҩнаҭаҿы жәытә-натәаахыс. Ари традициоуп, культуроуп.
Амҩа сарааԥсеит, слаӡарақәа маҷуп сҳәазаргьы, ачеиџьыка иаҳзыҟарҵаз аҳаҭыр азы акыр аамҭа стәан ҩбаҟа фырџьангьы инҭыркәкәаны исзымжәызаргьы срыхныҳәеит.Сараиааз итәымуаҩу,иаԥсыуамаӡәсакәушәа, мамзаргьы аԥсуа стол, аишәа ҿыц сахатәазшәа, зҿлымҳарала сырзыӡырҩуан исыдтәалаз абыргцәа инадыркны аҿар рҟынӡа. Абраҟагьы имҩашьо иубоит аԥсуа асас изцәыригаз ачеиџьыка ҳаҭырла, патула амҩаԥгара шилшо, уи иаҵоу акультура заҟа иҳараку, иаамысҭашәоу аԥсуа хаҵа изы ачараҿ, ма иара ус иахьааидтәало
арыжәтә аҽаршьра (амгәазага азымдырра) ԥхашьара дуун, ихы итәызар акәын, иқьаф иахымыҳәҳәозар акәын. Астол, аишәаҿ арыжәтә ауаҩи ауаҩи еибанардыруан, уимоу, рыгәҭыхақәагьы (уи змам уаҩ дыҟаӡам) алеибырҳәон. Азеижәтәи ашәышықәсазтәи аурыс ҵарауаҩ Аԥсны бзианы издыруаз Н.М. Альбов иазгәеиҭеит аԥсуа хаҵа изы аҩы дашьны дыбӷаӷо дырбар шыԥхашьараз, ишыхьмыӡӷыз, убри аҟны аҽынкылара шрымаз.
Ҳәарас иаҭахузеи, ари аҟазшьа бзиа иаци иахьеи имит, нахьхьы аахыс итрадицианы иаауеит ҳмилаҭ адоуҳатә культура иатәышьҭраны. Ҵоуп, аамҭеикәшара иаарго аиҭакрақәеи, аҭоурыхтә ӡеибафарақәеи, атехникатә прогресси иҟарҵо иҵоурам аныррақәа аҩада зыӡбахә ҳҳәаз аурыс ҵарауаҩ, аботаник, агеограф Н.М. Альбов иазгәеиҭаз амилаҭ аханатә иаанаго аҟазшьа бзиа аҩаӡара лазырҟәуа рацәак хаҳара злам ашьцыларақәа ахьадубалоугьы ыҟоуп,еиҳарак иахьатәи аҿар рыҩнуҵҟа.
Сыззааиуа, абарҭ аҟазшьа бзиақәа – ачеиџьыка иазку астол амҩаԥгашьа, асаси аԥшәмеи раҳаҭыр еиқәҵашьа – сара абраҟагьы избоит ҳҭамада Виктор Шьоуа ихымҩаԥгашьала, заҟа ишәоу-изоу иажәақәа рыхшыҩҵак, аԥсуара ацәа аҟәнышьшьы иҟоу. Араҟа уи аҵәца кны данныҳәо иуаҳауеит узырхәыцуа, абзиа уадзыԥхьало, агәалаҟара ҟаимаҭ узҭо азеиӷьшьарақәа, аԥсадгьыли ажәлари рхы рықәызҵаз аҵеицәа хазынақәа ргәалашәара иазку ажәа ҟәандақәа, ажәа ԥхақәа, насгьы аԥсуа бызшәа уаҳауеит кьыс амаӡамкәа аԥсабара ишахылҵыз еиԥш ицқьаӡа. Адунеи зыхьӡ адыруа академик Нико Марр аԥсуа бызшәа аниҵоз обиект хадас машәыршақә иалимхит аҿаҩа қыҭақәа. Избанзар, аԥсуа бызшәа араҟа еиҭарсшәа иуҳәозар, «ӡыхәашь» аламлацызт, ицқьан. Убысҟантәи – «Марр ихаантәи – аԥсуа бызшәа ацқьара иахьагьы, Анцәа ду имҭаны, ҳҿаҩа қыҭақәа (Хәаԥ, Аҷандара, Блабырхәа,
Џьгьарда, Ӷәада Отаԥ, Аимара, Арасаӡыхь... рҿы инханы иҟоуп, иаҳхаагаз аибашьра хлымӡаах иахҟьаны иалҵны ицақәаз ҟалазаргьы. Аԥсны аҿаҩа қыҭақәа лымкаала игәцарактәуп уаҟа инхо-инҵуа ауааԥсыра алҵны имцартә еиԥш. Избан акәзар, урҭ – акы, амилаҭ абызшәа араҟа зегьы реиҳа ицқьоуп, изырхәашьуа «ҩарӡк» залалом, агеографиатә ҭагылазаашьа иабзоураны, иҵегьы уазааигәаны иуҳәозар, атәым ажәақәа араҟа иуаҳауам, уи улымҳа иҭаҩуам, иуаҳаӡозаргьы иуарлашәарланы, зынӡа имаҷны ауп ишуаҳауа. Ҩбагьы, Аԥсны аҿаҩа қыҭақәа ирымоуп (аханатә аахысгьы ус иҟан) астратегиатә ҵакы, хыхьчарҭа ҭыԥқәоуп ашьхарԥы иаԥну ақыҭақәа.Амилаҭ аҭоурыхтә ԥсҭазаараҿы агәаҽанызаара еснагь иаҭахуп, избанзар...
Аҵыхәтәан аҵәца аашьҭысхын ҳазҭаз аԥшәма иҩны, игәара еибаркыра, гәеилыҷҷа Осман хәыҷы аԥхьа днаргыланы, исныҳәеит рҭазаара бзиазарц, абри аҩнаҭа ду ауа, аҭахы, ақәла, асас зҳәаз еиԥш еснагь абзиараз имҩахыҵларц, иаҭааларц, ашҭа агәырӷьабжьы ықәыҩларц. Ари асас дахьқәа збахьоу, иахьагьы избо атрадициа ду змоу аԥсуа ҩнаҭоуп. Ҳашәҟәыҩҩ ду Иван Ҭарба ианшьцәа рыҩнаҭоуп. Араҟа уи ицымҩахыҵхьан, иаанагахьан Асовет Еидгыла анҭыҵгьы иадыруаз аурыс шәҟәыҩҩцәа дуқәа К. Симонов, Н. Тихонов, Е. Евтушенко... уҳәа аӡәырҩы. Ари апоет гәлымҵәах Кәасҭа Герхелиа иҩын ду ауп. Абри ашьҭахь аԥсыуала маҷк ишыԥшӡам шыздыруагьы, аҭамзаара шьҭаҵаны, ҳазхатәаз ачеиџьыка хаа ааныжьны сгылеит, аԥшәмацәа иҵегьы стәазарц шырҭахызгьы, исымарымкит, даҽакала иуҳәозар, амҩа сырҭеит. Уи акәхеит, Аҟәантәи исыцааз сҩызцәеи сареи бзиала ҳәа нараҳәаны Беслан имашьына ҳанҭалт. Аҳҭынрак иаҩызаз аҩнаҭа ҳалаԥш ахгауа, ҳгәы азыбылуа ашҭа ҭбааҭыцә ҳанҭыҵит.
Ҳаауан Аҟәаҟа. Ақәа шауц иауан, ахкәара ацәымӷын. Сара уажәыҵәҟьа схы иҭагьежьуа иҭаз, сзызхәыцуаз арахь Ӷәадаҟа саазгаз изыҩраны иҟоу ашәҟәы «Кәасҭа Герхелиа» акәын...
АԤҲА ЛҲӘАМҬА
Аԥхьаҩ ухаҵкы, аԥҳа лҳәамҭахь ҳаиасаанӡа ибжьазгаларц ахәҭоуп апоет иԥсҭазаара иаҩыз ибиографиа, аԥсышәала иуҳәозар, инысымҩа аҟнытә ихадароу штрихқәак, избанзар уи «формулак» аҳасабала иҳәаақәнаҵоит, иарманшәалоит ҳазҿу аус. Ҳхы иаҳархәо апоет ибиографиатә инысымҩа аагоуп Кәасҭа Герхьелиа ихатә архив аҟнытә, иануп «Аԥсуа биографиатә жәар» Аҟәа 2015 шықәсазы урысшәала иҭыҵыз.
Абар ахаҭагьы, «Кәасҭа Маџьгәыр-иԥа Герхелиа диит февраль (жәабран) 22, 1932 шықәсазы, Очамчыра араион Ӷәада ақыҭан, аԥсуара қьабзк еиԥш итрадициан аҳра ахьауаз аҭаацәараҿы. Ӷәадатәи аашықәсатәи ашкол даналга, 1949 шықәсазы дҭалоит Аҟәатәи апедагогикатә ҵараиурҭа. Аҵара шиҵоз, аҩбатәи акурс аҿы дыштәаз иԥхьоит арра – қәрала данаҵанак. 1951–1954 шықәсқәа рзы Асовет ар дрыланы арратә маҵзура ихигоит. Уи далганы, арратә уалԥшьа нагӡаны даныхынҳә, ҩаԥхьа иҵара иациҵоит, уаанӡа дызҭаз Аҟәатәи апедагогикатә ҵараиурҭаҿы. Уаҟа ибзианы иҵара анхиркәша дҭалоит А.М. Горки ихьӡ зху Аҟәатәи аҳәынҭқарратә педагогикатә институт афилологиатә факультет аԥсуа бызшәеи алитературеи аурыс бызшәеи алитературеи рзаанаҭала. Кәасҭа Герхелиа аинститут даналгагьы уаҟа дмаагылакәа, иҵара иациҵоит 1966–1968 шықәсқәа рзы Бақәа иҟаз Иреиҳаӡоу Апартиатә школ аҿы.
Кәасҭа Герхелиа Аԥсны ашәҟәыҩҩцәа Реидгылеи СССР ашәҟәыҩҩцәа Реидгылеи далахәылоуп 1959 шықәса инаркны.
Кәасҭа Маџьгәыр-иԥа Герхелиа 1955–1957 шықәсқәа рзы, аус иуеит агазеҭ «Аԥсны ҟаԥшь» (уажәы «Аԥсны») аҟны литературатә усзуҩыс. 1957–1958 шықәсқәа рзы – ҿыц аҭыҵра иалагаз ахәыҷтәы журнал «Амцабз» аҟны. 1961–1962 шықәсқәа раан аус иуан ажурнал «Алашара» аредакциаҿы литературатә усзуҩыс. Иара убас еиуеиԥшым аамҭақәа раан Кәасҭа Герхелиа Аԥсны ашҟәыҩҩцәа Реидгыла аклуб еиҳабыс (1958–1961), С.И. Ҷанба ихьӡ зху Аҟәатәи аҳәынҭқарратә драматә театр алитературатә хәҭа (аҟәша) напхгаҩыс (1963–1966), Аԥснытәи Обком аполитикатә ҵаралашара ҩны консультантс (1968– 1969), апартиа Аԥснытәи Обком лектор-инструкторс (1968–1975). 1975–1983 шықәсқәа рзы Кәасҭа Герхелиа аус иуан Аԥснытәи АССР ателерадиодырраҭара Аҳәынҭқарратә комитет ахантәаҩы ихаҭыԥуаҩыси аредактор хадаси. Уи 1983–1986 шықәсқәа рзы дыҟан Аԥснытәи АССР иреиҳаӡоу асовет аҭыжьырҭа аредакторс. 1986–1992 шықәсқәа рзы Аԥснытәи АССР Аҳәынҭқарратә план ҟаҵара акомиссиа акадрқәа рыҟәша еиҳабыс. 1992–1996 шықәсқәа рзы уи ҩаԥхьа аусура далагоит Аԥснытәи ателерадиокомпаниа Аҳәынҭқарратә комитет рҿы.
Кәасҭа Герхелиа раԥхьаӡа акәны 1950 шықәсазы иажәеинраалақәа акьыԥхь рбеит агазеҭ «Аԥсны ҟаԥшь» адаҟьаҿы. Ари, ҳәарас иаҭахузеи, апоет қәыԥш аԥсабара инаҭаз абаҩхатәра зырҿыхоз, ԥхьаҟагьы игәы аҳәо дҟазҵаз иреалтәу фактын, хҭысын.
1955 шықәсазы раԥхьаӡа акәны адунеи збаз алитературатә-сахьаркыратә ауаажәларра-политикатә
журнал «Алашара»* адаҟьақәа рҿы акьыԥхь рбеит Кәасҭа Герхелиа илирикатә жәеинраалақәа. Абри нахыс аԥхьаҩцәа агәра ргеит абаҩхатәра змоу апоет қәыԥш дышцәырҵыз аҟара. Ажурнал анаҩстәи аномерқәа рҿы апоет қәыԥш икьыԥхьуеит ажәеинраалақәа, аскетчқәа, аиумортә жәабжьқәа. Кәасҭа Герхелиа иҩымҭақәа иара убас икьыԥхьуеит ҿыц зҭыҵра иалагаз ахәыҷтәы журнал «Амцабз» адаҟьақәа рҿы. Машәыршақә акәӡам 1958 шықәсазы Москва ашәыҟәҭыжьырҭа «Советский писатель» аҟны иҭыҵыз «Аԥсуа поезиа антологиа» изанылаз апоет қәыԥш иажәеинраалақәа. Урҭ аурысшәахь еиҭеигеит Иу. Вронски. Кәасҭа Герхелиа иажәеинраалақәа еиҳа-еиҳа аԥхьаҩцәа аднаԥхьалон, акьыԥхь збоз илирикатә ҩымҭақәа бзиа ибаны ирыԥхьон, аԥхьаҩцәа дыднардыруан. Насгьы усҟан, зынӡа инагӡаны акәымзаргьы, ақырҭцәа реиҳабыра аԥсуаа ҳзы имҩаԥыргоз рполитика хәымга еиҳа иԥсыҽхеит Сталин даныԥсы, Бериа данаԥыргаха, КПСС Ацентр Комитети Асовет Еиҳабыреи Аԥсны Ленинтә милаҭ политика аилахәара иҟаз аҵыхәала иҟарҵаз Ақәҵара ашьҭахь аԥсгарақәа ҟалеит, еиҳарак ҳкультуратә ԥсҭазаараҿы уи аиҭаҿиара епохак иаҳзаҩызан. Аԥхьаҩцәагьы џьара ҩымҭа ҿыцк ишкьыԥхьу рбар, ираҩдыршәомызт, уимоу, изҩыз авторгьы идырра иазҿлымҳахон, изҳашьа иашьклаԥшуан, еигәырӷьон. Уи, ҳәарада, аиҳабацәа рабиԥарагьы, аҿар аҩра знапы алакыз реиԥш агәалаҟара бзиа рнаҭон.Абри аиҭакра, аиҭаҿиара аамҭа, Кәасҭа Герхелиа иабиԥара иаҵанакуа (арҿиара знапы алаку роуп араҟа зыӡбахә
* Иаҳхысыз ашәышықәса 30-тәи ашықәсқәа рҽанеиҩыршоз инаркны иҭыҵуаз алитературатә журнал «Аԥсны ҟаԥшь» Аџьынџьтәылатәи аибашьра ду аныҟала, иара иахаразшәа, ҳашьцәа «хазынақәа» иадыркит. Уи инаркны жәохә шықәса ҳсахьаркыратә литература журналда иҟан. Ари ҳлитература аҿиара иаԥырхаган. Аха насыԥны, Сталини Бериеи адунеи иананыҵ ҩаԥхьа аԥсуаа иҳауит ажурналқәа: «Алашара», «Амцабз», «Аҟазара».
45
сымоу) зегь реиԥш иаргьы арҿиаратә гәаҳәара инаҭон. 1959 шықәсазы хазы шәҟәны иҭыҵуеит апоет қәыԥш илирикатә жәеинраалақәеи ипоемеи. Ари раԥхьатәи ишәҟәы акәын, иахьӡын «Аԥсҭазаара абжьы». Уи иану аҩымҭақәа ирхыҩуа аромантикатә пафоси аемоциатә цәанырра ҵаулеи апоет ақәҿиара ирҭоит, даҽакала иуҳәозар, аԥхьаҩ иҿаԥхьа аԥышәара икит уааигәырӷьартә еиԥш дҭамамӡа. Уи ашьҭахь 1980 шықәсазы Кәасҭа Герхелиа иҭижьит ажәеинраалақәа еидызкыло ашәҟәы «Ацәлаа анышәҭуа» ҳәа хьӡыс изиҭаз. Араҟа апоет дааԥшит ибаҩхатәра ишышәра ишәны, аԥсҭазаареи аԥсабареи рымаӡақәа инарҵауланы философиала ирыхәаԥшуа аӡәы иакәны. Апоет, ауаҩы иааикәыршаны иҟоу аԥсабареи иареи ҩныҵҟала реизыҟазаашьала, реимадашьала, ирзеилаху уҳәа акыр иглобалтәу, ауаатәыҩса зегьы ирзеиԥшу азҵаарақәа метафоратә хәыцшьала дрызнеиуеит, ицәыригоит улаԥш аҟны иааиртә, иунырртә еиԥш, поезиатә хаҿсахьала игәылҭәааны. Уи ибызшәа, истиль, иманера акырӡа иахьугәаланаршәо ыҟоуп аԥсуа жәлар ибеиоу рҿаԥыцтә ҳәамҭақәа, даҽакала иуҳәозар, уи иманшәаланы ирмарианы ихы иаирхәоит ҳажәлар рҿаԥыцтә ҳәамҭақәа. Иара убас Кәасҭа Герхелиа ипоезиатә дунеиеибаркыра аԥсымчхара иахьатәи асахьаркыратә литература агәеисыбжь шахыҩуа, ишақәҿнаҭуа убоит. Ус шакәу дырҵабыргуеит субиективтә цәаныррала ирԥхоу, иаарԥшу ипоезиатә дунеиқәыԥшылара, идунеихәаԥшра иахылҵыз иԥсҭазааратәу ахаҿсахьақәа згәылубаауа, ажәеилыҟәшәала иаԥҵоу абарҭ ажәеинраалақәа «Аҵхи сареи», «Ацәлаа анышәҭуа» «Ашьа», «Адунеи убас ишоуп» уҳәа убас иҵегьы.
Кәасҭа Герхелиа аиҭагара аусхкы аҿгьы инапкымҭа
цқьан, инагаз ҟазан, насгьы уи ибзианы идыруан ҳаамҭазтәи асахьаркыратә литература аклассикцәа
аӡәырҩы рҩымҭақәа. Уи аԥсуа бызшәахьы шьахәла еиҭеигеит ақырҭуа шәҟәыҩҩцәа раԥҵамҭақәа: Н.Думбаӡе «Сареи, сандуи, Иликәеи Иллариони», «Анаунагӡара азакәан», И. Нонешвили, Г. Абашиӡе ражәеинраалақәа, аурыс поетцәа С. Есенин, Б. Пастернак, В. Солоухин, Е. Евтушенко, ашәуа поетцәа П. Цеҟәуа, Ҟ. Џьгутанов уҳәа иҵегьы. Кәасҭа Герхелиа иажәеинраалақәа ирылхны ашәақәа аԥырҵеит М. Берикашвили. Р. Гәымба, В. Царгәыш, Б. Багателиа, А. Позднеев, К. Ченгелиа, О. Ферзба. Кәасҭа Герхелиа иажәеинраалақәа аурыс бызшәахьы еиҭаргеит Л. Лиубченко, Н. Патулиди, В. Саблин, Н. Григориева, С. Кузнецова, Л. Магистрова уҳәа иҵегьы»*.
Даҽазны абри азҵааразы уаҳа ҳамгьежьырц азын абраҟа апоет иааркьаҿӡоу ибиографиа, инысымҩа иаҵаҳаргылоит, иацаҳҵоит Кәасҭа Герхелиа иԥсы ҭаны зҭыжьра дахьӡаз ишәҟәқәа рсиа. Абар даргьы: «Аԥсҭазаара абжьы», Аҟәа – 1959, «Анарха» Аԥснытәи АССР агазеҭтә-журналтә ҭыжьырҭа, Ашәҟәҭыжьырҭатә сектор Аҟәа – 1963, «Наҳар», ашәҟәҭыжьырҭа «Алашара», Аҟәа – 1972, «Ацәлаа анышәҭуа», ашәҟәҭыжьырҭа «Алашара» Аҟәа – 1980, «Ахәыцрақәа ррыԥхра», ашәҟәҭыжьырҭа «Алашара», Аҟәа – 1982.
Иара убас сахьак змоу апиесақәа 1957 шықәсазы иҭыҵыз иануп Кәасҭа Герхелиа ипиеса «Рҽазыҟарҵеит». Абриаизга иануп СССРжәларрартист,адраматургШәарах Ԥачалиа «Аколнхара иацәыбналаз», Алықьса Лашәриа «Иҭабуп аҩыза ателефон», Шоҭа Ҷкадуа «Аҩбатәи акт», «Џьит», «Агагақәа», «Иара иакәзаап иԥсыз», «Исхароузеи сара», Владимир Ҷиҷериа «Ҩ-мҩакы», Александр Хәаҭланӡиа «Ауаҩи ауаҩреи», Рушьни Џьопуа «Адиректор иԥҳа» рпиесақәеи рскетчқәеи. Ашәҟәы редакторс дамоуп Ԥасатәи Аџьынџьтәылатә еибашьра иалахәыз аԥырҩы, апрозаик Ш. Аҟәысба.
* Ари автобиографиа аагоуп «Аԥсуа биографиатә жәар», Аҟәа, 2015 шықәсазы иҭыҵыз иану В.К. Занҭариа истатиа аҟнытә.
47
Ашәҟәҭыжьырҭа «Алашара» Аҟәа 1983 шықәсазы иҭнажьыз қҭык змоу апиесақәа реизга «Аччареи агәырӷьареи» ҳәа захьӡу ианылеит Кәасҭа Герхелиа искетч «Иабасҭахыз уҳәарауазеи»... Кәасҭа Герхелиа идагьы уаҟа иануп Шоҭа Ҷкадуа, Алықьса Аргәын, Рушьни Џьопуа қҭык змоу рпиесақәа. Ашәҟәы еиқәиршәеит апоет, апрозаик Платон Бебиа. Редакторс дамоуп апоетесса Инна Аҳашԥҳа.
1987 шықәсазы ашәҟәҭыжьырҭа «Алашара» аҟны иҭыҵит Кәасҭа Герхелиа иажәеинраалақәеи ипоемақәеи урысшәала еиҭаганы «Когда цветет иглица» ҳәа «Ацәлаа анышәҭуа» захьӡу. Ашәҟәы еидызкыло аҩымҭақәа еиҭаргеит аурыс поетцәа ҟазацәа, иаҳҳәап Л. Магистрова, В. Гринчуков, И. Григориева, Л. Лиубченко, С. Кузнецова, Аԥсны инхоз, урысшәала иҩуаз абырзен поет Н. Патулиди.
Еицырдыруа аурыс поет Евгени Евтушенко иажәеинраалақәа аԥсуа поетцәа еиҭаргахьоу, ҿыгҳарала рацәак идуумзаргьы, хазы шәҟәны иҭрыжьит ашәҟәҭыжьырҭа «Алашара» аҟны Аҟәа, 1985 шықәсазы «Амшын» ҳәа хьӡыс измоу. Уаҟа икьыԥхьу ажәеинраалақәа еиҭаргеит Иван Ҭарба, Гьаргь Гәблиа, Никәала Кәыҵниа, Платон Бебиа. Аизга иану – хә-жәеинраалак: «Иччон шьоукы...», «Ауасиаҭ», «Ҳшәышықәса ашәиԥхьыӡ – ццакыроуп...», «Сыԥсықәра быцә...», «Ахақәиҭра абаҟа цәа рҽаҵаҵәах...» Кәасҭа Герхелиа иеиҭагамҭоуп.
Аԥхьаҩ ишубо еиԥш, араҟа Кәасҭа Герхелиа иаазыркьаҿу ибиографиеи иҭыҵхьоу ишәҟәқәеи ахьеиқәысыԥхьаӡо рыӡбахә сымҳәаӡеит истатиақәеи илитературатә қәгыларақәеи апериодикатә кьыԥхь ианылаз, иара убас акьыԥхь зымбац, ашәҟәахьы имнеиц иархив аҿы иҟоу иажәеинраалақәеи иеиҭагақәеи. Урҭ иахьырҭыԥу саннеилак ирзааҭгылатәхоит. Урҭ хыԥхьаӡаралагьы имаҷӡам. Апоети сареи аибашьра ашьҭахь ҳанеиқәшәалоз,
ҳлитература иадҳәалаз азҵаарақәа ҳанрылацәажәоз акырынтә иҳәоны исаҳахьан урҭ зегьы еизганы, хазы шәҟәны иҭижьырц шиҭахыз, аха акы, дырхыццакуамызт, ибон аибашьра ашьҭахь Аԥсны аматериалтә ҭагылазаашьа зеиԥшраз, аагарҭақәеи алшарақәеи шмаҷыз, Ельцини Шеварднаӡеи ҳазҭадыртәаз аполитикатә блокада заҟа иҳазтәаз. Ҩбагьы, урҭ ашәҟәы изанымлаз аҩымҭақәа (астатиақәа, аочеркқәа, ажәеинраалақәа, аиҭагақәа, зегьыҵәҟьа ракәымзаргьы, апериодикатә кьыԥхь аҿы адунеи рбахьеит аҟнытә уажәазы «ирычҳартә» иҟоуп, наҟ-наҟ ишԥасзыҭмыжьри ҳәа дахәаԥшуан. Ихԥахаз, иҭахымызт аспонсор диҳәан ашәҟәы аҭыжьра. Дара урҭгьы маҷӡан, амал змақәаз аӡәык-ҩыџьак ыҟазаргьы, аԥсуа шәҟәы аҭыжьра иазыҳаҵҳаҵомызт, «ҷанла» амал дырҳазаргьы, ркультура уанӡа аҩаӡара шыҟамыз ибон.
Апоет Кәасҭа Герхелиа илитературатә ҭынха, жәаҳәарада, еизганы иҭыжьтәуп, уи ҳлитература аҭоурых иадаҟьақәоуп. Абри аус иахьанатә игәцараркроуп ҳлитература арҿиареи аҭҵаареи знапы алаку ашәҟәыҩҩцәа, аҵарауаа. Ҳәарас иаҭахузеи, абраҟа лхы алалырхәыр акәхоит апоет иԥҳа, афилологиатә ҭҵаарадыррақәа ркандидат, адоцент, Аԥснытәи аҳәынҭқарратә университет англыз бызшәеи анемец бызшәеи ркафедра аиҳабы, алада ажәа заҳҭараны ҳаҟоу Гәында Герхелиа. Аха уаанӡагьы, аԥхьаҩ ухаҵкы, лара Гәында Кәасҭа-иԥҳа Герхелиа лхаҭара атәы зҳәо штрихқәак ааганы дуҳардырып, лнапала лхазы илҩыз лбиографиа ала: «Сара Гәында Кәасҭа-иԥҳа Герхелиа сиит ианвар (жьырныҳәа) жәеиза  1959 шықәсазы Аҟәа ақалақь. Фышықәса анысхыҵ, даҽакала иуҳәозар, 1965 шықәсазы сҭалеит Н.А. Лакоба ихьӡ зху Аҟәатәи 10-тәи аԥсуа школ. Уаанӡа ахәыҷтәы баҳчахьгьы сныҟәон, аха изыхҟьа сыздыруам бзиа исзымбеит, исҭахымызт, аҩны аҟазаара еиҳа бзиа избон. Изхысҳәааз, ашколахь санца раԥхьатәи амш инаркны бзиа избеит, аҵара сгәы аҳәо
сҟалеит. Аҵараҿгьы аҭаацәа – сани саби смыргәамҵит, сҵатәхәы иарбан классзаалак аҿгьы еснагь сымч ақәхон. 1975 шықәсазы салгеит сызҭаз ашкол, ихсыркәшеит абжьаратә ҵара. Иара убри ашықәсан сҭалеит А.М. Горки ихьӡ зху Аҟәатәи апедагогикатә институт афилологиатә факультет аԥсуа бызшәеи алитературеи англыз бызшәеи
рыҟәша. Ари сани саби рзы гәырӷьара дуун.
Сызҭаз аҳәынҭқарратә университет салгеит 1980 шықәсазы. Аҵара анхсыркәша ашьҭахь аус зуан иара сзылгаз ауниверситет аҿы. Араҟа ҩышықәса аус анызу, сиаган стажиорк иаҳасабала Ломоносов ихьӡ зху Москватәи аҳәынҭқарратә Университет афилологиатә факультет англыз бызшәа акафедра ахь. 1985 шықәсазы
сҭалеит аспирантура.
Ҳәарас иаҭахузеи, уаҟа адунеи аҵараиурҭа дуқәа ируаку Москватәи Аҳәынҭқарратә университет аҿы аспирантуразы сыҟазаара сара сзы, еиҳа уазааигәаны иуҳәозар, сзанааҭ ибзианы снапаҿы аагараҟны хәарҭара ду аланы иҟалеит, сҵарадырра шьаҭанкыла иҳәаақәнаҵеит. 1990 шықәсазы исыхьчеит акандидаттә диссертациа «Современная английская фразеология основанная на отрицании» ҳәа захьӡу атемала. Напхгаҩцәас исыман афилологиатә ҭҵаарадыррақәа рдокторцәа, апрофессорцәа Т. А. Комова, О. С. Ахманова. Оппонентцәас исыман афилологиатә ҭҵаарадыррақәа рдоктор, апрофессор С.Г. Тер-Минасова, афилологиатә ҭҵаарадыррақәа ркандидат М. Н. Боброва, аколлективтә оппонентс иҟан англыз бызшәа акафедра Туркментәылатәи аҳәынҭқарратә университет. Иара убас Москватәи ауниверситет аҿы салгеит аурыс бызшәа атәым милаҭқәа дырҵара иазкыз аҟәша. Аспирантура саналга сгьежьит Аԥснытәи ауниверситет ахь, аусура салагеит англыз бызшәа акафедраҿы, лекторс. 1995 шықәса аахыс акафедра адоцент ҳәа ахьӡ сымоуп. 1997 шықәса инаркны англыз бызшәеи анемец бызшәеи ркафедра сеиҳабуп.
Москва аспирантура санҭаз аҭаацәара салалеит. Сыԥшәма Чарказиа Разанбеи (Рома) Днепродзержинсктәи атехнологиатә институт далгеит. Аԥсныҟа ҳаныгьежь Аҟәа Атәанчаратә фонд аҟны аус иуан, нас, – Аҟәатәи администрациаҿы. 1997 шықәсазы иԥсҭазаара далҵит.
Дсымоуп аԥҳа Аманда. Н.А. Лакоба ихьӡ зху Аҟәатәи 10-тәи ашьхарыуаа рышкол далгеит, дҭалеит Аԥснытәи аҳәынҭқарратә университет афилологиатә факультет ангылз бызшәа аҟәша».
Аԥхьаҩ ухаҵкы, ишаабо еиԥш, Гәында Герхелиаԥҳа лаб иԥҳара даԥсахеит, дҵарауаҩуп ҳуниверситет аҿы аҿар лааӡоит, англыз бызшәа длырҵоит, зквалификациа ҳараку заанаҭуаҩуп. Баша дгәырӷьомызт лаб Кәасҭа Маџьгәыриԥа иԥҳа ауниверситет данҭала. Уи ицәа иалашәахьан, ҩнуҵҟала, доуҳа мчык иҵанаҳәахьан зыԥсадгьыли зыжәлари рзы иҵоурахоз аӡәы шлакәхоз. Ааи ауаҩы иԥсабара ус иҟоуп, иоуа ацәалашәара абзиараҿгьы, ацәгьараҿгьы шамахаӡак акәымзар еижьаӡом.
Уажәы ҳарзыӡырҩып ииун 26, 2014 шықәсазы аԥҳа санлыҿцәажәоз лаб изы илҳәаз ажәақәа: «Саргьы сашьа Беслангьы бзанҵык ҳаҩнаҭаҿы иаҳмаҳацызт ҳани ҳаби иаӷьуа, еиқәгәамҵуа. Еснагь ҳаҭыр еиқәҵарала акәын ишеицәажәоз. Ҳаб абраҟа имаз ацәаҩа ауаҩтатара, аамысҭашәара, ҳан ҷыдала ҳаҭыр ақәылҵон, игәы иахәашаз, игәалаҟара шьҭызхша акәын дзышьҭаз. Шьоукы-шьоукы аҳәсақәа реиԥш, ахәыҷқәа ани рыгуп, ари рыгуп ҳәа лыԥшәма иҿаԥхьа дашшуа зныкгьы дҳамбацызт. Ҳан илымаз, лнапаҿы иҟаз лхы алалыгӡон. Лхазы акәзаргьы, шәҵатәык, шьаҵак сҭахуп, егьиуп ҳәа иалҳәомызт, игәы ԥылжәомызт дылшаҭон. Иаҳҭахыз, иҳагыз идыруан, илшоз имч зықәхоз акгьы ҳагижьуамызт абык, хаҵак, аҩнаҭа еиҳабык иаҳасабала, даараӡа дыгәцаракҩын. Сан лҟазшьа, лцәаҩа бзиа иара лымкаала ҳаҭыр изақәын, дзыԥсаз идыруан,
аԥсҭазаараҿы агәалаҟара инаҭон. Егьырахь, бзанҵык, иаҳҳәап, џьара акы еимаркӡаргьы иаргәамҵзаргьы уи ҳара иаҳдырбаӡомызт, иаҳдырдыруамызт, рхала ианыҟаз, ҳара рхәыҷқәа ианаҳмаҳауаз ирыӡбозар акәхарын. Ажәаҿы ирымҳәои, мшәан акы ззеилоу роуп акы еимазкуа ҳәа».
Гәында Кәасҭа-иԥҳа лани лаби рыӡбахә дахьалацәажәоз, аҭаацәаратә бзазара иаҵанакуа руаҩышәаратә ҟазшьақәа ахьаалырԥшуаз, иахьеиҭалҳәоз, сара избон уи лхы-лҿы ишаныԥшуаз, лыблақәа ишырхубаалоз, урҭ рышҟа мшаҽны лхы лдыруа даныҟалаз илоуз абзиабара иахьагьы хашҭшьа ақәымкәа лгәаҵаҿтәи аԥхара аманы ишыҟоу, насгьы зыԥсы ҭоу гәхьаагарак аныԥшуа. Ани аби рзын, аԥҳа лгәыбылра, зегьы иреиҳазар ҟалап ҳәа схәыцуан саргьы сылзыӡырҩуа сахьтәаз.
– Урҭ аҿара шьаҭас измаз раԥхьаӡатәи реиқәшәарагьы аромантикатә цәа ахан, насыԥ лашак ишазҳәаз удырыртә иҟан, – дналагеит Гәында лаб изкыз ажәа анагӡара. Сара илҳәоз зегьы сзеиԥш тетрад, акы сцәыбжьахар ҳәа сшәаны, ианысҵон. Гәында лани лаби рҿаратә шықәсқәа ирыдҳәалаз (лан Наталиа илҳәоны илаҳахьаз) аҭыӡшәа даналацәажәоз алахьеиқәрагьы (уи зыхҟьоз рыҟамзаара акәгәышьан) иубартә аҟынӡа иалжжуан ақәыԥсычҳарагьы нацҵаны, аха зегь акоуп гәахәарак лхы-лҿы ианубаалон дара рыԥсҭазаара иаҩыз адаҟьақәа, ахҭысқәа дахьрылацәажәоз, иахьылгәалалыршәоз. Иара убас уи лцәажәашьа иунарбон иртәым, ираҭәам, имыцхәу, излаҟамыз акы ламхаҳәар ҳәа дшәаны лажәақәа заҟа дреиҷаҳауаз, дрыцклаԥшуаз, дрызхәыцуаз. – Аҟәа астудентцәа рзеиԥшнхарҭаҿ (Орџьоникиӡе имҩаду аҿы иҟаз. Уажәы уи ашҭаҿы игылоуп Аԥснытәи аҳәынҭқарратә университети Иаарту Аҟәатәи аинститути рҿы аус зуа арҵаҩцәеи алекторцәеи рыҩны).
Сани Қарҭтәи ауниверситет аҟны аҵара лыцызҵоз лҩыза Ниура Аибеи ахьнеиз, ашәа ҳәо, икәашо еилагылаз аҿар рахьтә рылаԥш наиқәшәеит агитара ашәа ацҵаны иазырҳәоз, зыхцәы хьаԥшшәылаз, зоура-зыҭбаара наӡааӡаз,агәыкразҵазҷкәынак.Иахьынтәаазлзымдырӡо Наталиа лҩыза дналахәыҭ-хәыҭны ус лҳәазаап: «Ниура, абри арԥыс ԥшӡа, агитара азырҳәо ажәа сниҵар, сигәаԥхар сиццоит» ҳәа. Анасыԥ ыҟам ҳәа умҳәан! Иара убри арԥыс ԥшӡа ихаҭагьы убри аамҭазы шәымҭақәак роуп ицахьоу, дигәаԥхазаап, игәы лызцазаап. Иҩызцәа дразҵаазаап абри аӡӷаб ҵәрышкәа, ӡара па дызусҭада, дызҿуи ҳәа. Дзызҵааз, дыздыруаз ракәзаарын, иарҳәеит уи Наталиа Шьрын-иԥҳа Гәлариаԥҳа шлакәу, Қарҭтәи аҳәынҭқарратә университет Кавказтәи абызшәақәа рфакультет дшалгахьоу. Аҟәатәи арҵаҩратә ҵараиурҭаҿы аусура дшалаго, ашьха қыҭа ԥшӡа Аҷандара дышиз, дшааӡаз уҳәа лара лзы ирдыруаз аинформациа акы аанмыжькәа ирҭеит. Анс-арс ҳәа акәымкәа убри аҽны еибадырит, аус шыԥхоу еиҳа амч амоуп ҳәа иԥхьаӡаны. Ишеинасыԥыз мҩашьо игәаԥхеибашьеит акәым, акыраамҭа еибадыруазшәа бзиа еибабеит. Кәасҭа, аиаша ҳҳәар ами, иугәамԥхоз иакәызма ахьшьыцба аблақәа ихаҵаны, амыҵмыџь еиԥш деикәаԥхо дгылан аԥсуа рԥыс аӡәы ҳәа. Насгьы, арра дцаны иуалԥшьа шәаны даахьан.
Арҭ бзиа еибабаз аԥҳәызбеи арԥызбеи ианеибадыр ашьҭахь, аамҭа рацәак имгакәа, лассы еибагеит, даҽакала иуҳәозар, рынасыԥ еиларҵеит 1957 шықәсазы. Уасил Багаԥшь имашьына «Вилис» иҭатәаны Кәасҭа иашьа Рушьни, Уасил Багаԥшь, иԥшәмаԥҳәыс Сусана, Ҷыҷыкәа Џьонуа дыргеит Наталиа Ӷәадаҟа, Кәасҭа «Иԥсадгьыл хәыҷы» ахь, идаракәац ахьынтәаауа аҩынду ахь. Уи аҭаца даднакылеит гәаартыла. Иара ларгьы гәыла-ԥсыла илнырит, илзааигәахазшәа лбеит Кәасҭа идаракәац ахьынтәаауа аҩын-ду. Уимоу, аԥсабара аԥшӡарагьы дахьиз, дахьааӡаз лқыҭа гәакьа Аҷандара ацәа ахылбаауа уҳәо дҟалеит. Ааи, бзиабарала еилаҵоу анасыԥ ус адыруеит. Уи агәқәа ракәым иааукәыршаны иҟоугьы удыргәытәуеит, ԥхарак урҭоит.
Рынхара, рынҵыра ыҟан. Ауеибаҳәа инхон. Амала, иаҳхаагаз аибашьра аламҭалазы иқәԥрааны ицарашәа игылаз ахьатә кәасқьа машәырла иблит. Аха аҩынду аԥшәмацәа ҩаԥхьа икакәкәо идыргылт, ҳаибаркыра зегьы ҳаздыԥшыло аҩны хазына.Схаҭагьы,сашьа Беслангьы Аҟәа ҳизаргьы, ҳааӡазаргьы абраҟа ҳџьынџь – ҳдаракәац ахы ахьакыз акәны иаабоит. Абри ашьам ҭыԥ ҳааны ҳанықәыԥшлак, аԥшәмацәеи ҳареи ҳанааибабалак, нас аратәи аҳауа цқьа анылбааҳдалак, еиҳа ҳлахҿыхӡа, агәалаҟара ҳаманы ҳашьҭахьҟа – Аҟәаҟа ҳхынҳәуеит, ҩаԥхьа хара имгакәа аара ҳгәаԥхауа.
Ииашоуп, ҳани ҳаби – Кәасҭеи Наталиеи араҟа изынхомызт, изаагыломызт ашықәс рацәа зқәырӡны рнапаҿы иааргаз азаанаҭ ала аус рур акәын. Ҳаҳҭнықалақь Аҟәагьы иаҭахын амилаҭ кадрқәа, азанааҭуаа. Ҵабыргуп, усҟан – иаҳхысыз ашәышықәса 50-тәи ашықәса рынҵәамҭазгьы, аԥсуаа рзын иуадаҩын анхарҭа уадақәа роура, еиҟәырҷҷаны акәын ишрырҭоз, изрымҭозгьы заҟаҩ ыҟадаз. Ҿыц еиднагалаз сани саби турбаза аганахь, анхарҭа уадак рырҭеит, иҭшәан, аха қьырала ауадақәа рыхә шәо иҩназар аҵкыс, ҳәарада, даара еиӷьын. Сара схәыҷын, аха уаҟа ҳанынхоз ибзианы исгәалашәоит.
Изхысҳәаауа зегьы рыла еиқәшәоу анхарҭа уадақәа шҳамамызгьы, ҳшыҭшәазгьы ҳани ҳаби еиқәгәамҵуа, акы еимаркуа сара исымбеит. Насгьы, усҟан иахьеиԥш Аҟәа аԥсуаа гәата-бӷата инхо иабаҟаз, ақыҭантә акы рҭирц, иаархәарц иаауазгьы аагыларҭақәа усҟак иабарымаз. Исгәалашәоит аҩны ҳҭахцәа анаауаз, ианыԥхьоз, ашьҭаларҭа анаҳзымхалак саб
асасааирҭахь («Абхазия») иагарааны шьҭалара дцахьааз. Аха нас,ԥыҭк анҵы иҳауит анхарҭа уадақәа. Уи абыржәы ҳзыҩноу ауп.
Сабду Маџьгәыр, санду Гәлидиа, ирыман ҩыџьа аҷкәынцәа – Котик деиҳабын, – аиҵбы Рушьни иакәын. Ҳанду ҳабду иаасҭа дқәыԥшын. Кәасҭа иаб даныԥсуаз хәышықәса ихыҵуан. Рушьни – хышықәса. Лара дқәыԥшуп џьара хьымӡӷык лгар аҵкыс рҳәан, лабхәараа аҭаца лҭаацәа дрырҭеит, амала лхәыҷқәа лырымҭеит. Гәлидиа Жьиба дыԥшӡан, деинаалан, дгәыкын.
Сабду Маџьгәыр дхаҵаԥшӡан, деинаалан, иҟазшьа бзиан, дуаҩы аамысҭашәан. Ирҳәоит быжьбызшәак идыруан ҳәа. Ахәаахәҭра инапы алакын, ицааиуан. Дынхаҩ наган, аҵарагьы иман. Насгьы ашәаҳәара ҟазаран ирылан аишьцәа Кьамсыси Маџьгәыри. Еснагь рыҩнаҭа ашәаҳәабжь дәылыҩуан. Ақыҭаҿы ҳаҭыр рықәын, асасцәа рыҩны иагмызт. Уахь лассы-лассы имҩахыҵуан асас дахьцәа – ауаа нагақәа.
Герхелиаа Дали Ҵабали иҭыҵыз роуп. Ҭырқәтәыла урҭ Гьархьалиаа ҳәа ауп ишырҳәо.
Сан Наталиа Гәлариаԥҳа лаб Шьрын ихьӡын, дуаҩнаган. Кьараз далахәын, аԥсуа жәлар рҿаԥыцтә ҳәамҭақәа идыруан, аҳәара дазҟазан. Лакобеи иареи еизааигәан, лан (санду) – Миназ Ҳагԥҳа дыԥҳәыс дырын, пату лықәын, ақыҭанхамҩаҿ аџьабаа лбахьан. Лашьа Маҳҭы Ҳагба 125 шықәса ниҵит. Ихшыҩ џьара еилшәарак амамызт, ԥаимбарк диҩызан. Сан Наталиа лашьцәа гәакьақәа: Анатоли, Вова, Ваниа. Лара Аҷандаратәи абжьаратә школ (уажәы апоет Таиф Аџьба ихьӡ зху) даналга ашықәсан дҭалеит Қарҭтәи аҳәынҭқарратә университет даналга ашьҭахь аус луан Дәрыԥшьтәи абжьаратә школ аҿы, нас Аҟәатәи арҵаҩратә ҵараиурҭаҿы. Абра аус анылуаз ауп саби лареи анеинасыԥха. Уи ашьҭахь Аԥснытәи аҳәынҭқарратә
ауниверситет аҟны аус луан. Диит ноиабр 24, 1935 шықәсазы. Лыԥсҭазаара далҵит ианар 17, 2014 шықәсазы.ДамадоупӶәада,лыԥшәмаКәасҭаГерхелиаивараҿы. Сан аханатә илҟазшьан, цәаҩас илыман ауаа срыхәандаз ҳәа аҟазаара. Ус шакәу аҳәоит уадазаҵәык анҳамазгьы, ауа, аҭахы ахьҳагмыз. Аҭаацәа ҳамацара аҟазаара ҳаздырӡомызт. Аҩнаҭаҿы аԥыжәара (аԥсуа ҵаслагьы ус ауп ишахәҭоу) ҳаб иман, аха ҳан длазҵаауан, илҳәозгьы дазыӡырҩуан, ихеиҵон. Абык, хаҵак иаҳасабалагьы дуаҩыхаан. Ақәла, аҩыза, агәылацәа рҿы иаҳаҭыр ыҟан. Ауаҩы игәы ацәҟьара ицәаҩамызт, дуаҩыгәшаҭан. Аҩны инеиуан ашәҟәыҩҩцәа, иаԥсыуаамызгьы ыҟан. Саб, ԥсабарала дуаҩы лахҿыхын, ауаа, еиҳарак изааигәаз ашәҟәыҩҩцәа рцәажәашьа ҟаиҵон, рманера, рыбжьы еиԥшны дрыхлафаауан дрызгәдууа.
Санду – саб иан Гәлидиа Жьиба лтәы ҳҳәозар, лара дышхәыҷыз деиҭымхеит, лани лаби лыԥхеит, ланшьцәа Ӷәарзалиаа драаӡеит, илызҳаит, хаҵа ицашаз лакәхеит, дыԥшӡан, деинаалан, агәыкра лыҵан. Уи жәаф шықәса дырҭагылан сабду Маџьгәыр данааигаз, дизаазгазгьы иаҳәшьа, Иван Ҭарба иан Тытышә лоуп. Чарак аҿы дылбан дылгәаԥхеит лашьа изы. Даргьы гәаԥхеибашьеит ианеибаба, еинасыԥхеит. Аха аԥсцәаҳа акгьы зҿамшәаз, нҵыра дук аимҭеит урҭ рынасыԥ. Саб Кәасҭа хәышықәса ихыҵуан иаб даныԥсуаз, иашьа Рушьни ихыҵуан хышықәса. Кәасҭа драаӡеит Герхелиаа: Кьамсыс, Дмитри, Гәлишьа, Ҭина, Макбулиа. Рушьни Герхелиа ԥас драаӡеит Мышьа Занҭариа иԥҳәыс Герхелиа Марасеи иареи. Кәасҭа иан хаҵа дцеит, дигеит Хәахәа Џьопуа. Уаҟа илхылҵит ԥшьҩык ахшара: аҷкәын Иура, аӡӷабцәа Раиа, Заира, Наҭела.
Ҳаб игәнигеит ран хаҵа дахьцаз. Уи акраамҭаӡагьы игәнигон, аха ан лтәы цәгьоуп, нас ианыҩеидасқәа рангьы дырбон, Џьопуа Хәахәа иҿы илыхшазгьы. Уи лыԥсҭазаара даналҵ (декабр мза 1995 шықәсазы, сан
сызхара дсымбаӡакәа, сзылмацәажәакәа сыгәҭыхақәа зегь рҳәара сзахьымӡакәа дыԥсит ҳәа дгәырҩон.
Аҩада ишысҳәахьоу еиԥш, саб Ӷәада ақыҭа дааӡеит. Ӷәада аа-класск дрылгеит. Нас Аҟәаҟа аҵара ҳәа дааит, инысымҩаҿы ишарбоу еиԥш, дҭаацәарахаанӡа иаб иаҳәшьа Тытышә лԥа Иван Ҭарба иҩны дыҟан. Уаҟа еицырдыруа аԥсуа шәҟәыҩҩы, ауаажәларратә, аҳәынҭқарратә усзуаҩы иҩнаҭаҿы иҟазаара, ҳәарас иаҭахузеи, изызҳауаз, агәырҵҟәыл бзиа змаз астудент иҵараҿи, аинтеллигенциеи иареи реибадырреи асахьаркыратә литература инарҵауланы аҽагәылахалареи рҿы шьардаӡа аҵанакуан, ажәакала школак изаҩызан. Уи апериод Иван Константин-иԥа Ҭарба иҩнаҭаҿы иҟазаара саб есымша гәахәара дула игәалаиршәон. Урҭ реиҿцаара рҩыџьагьы рыԥсы ҭанаҵы иԥкӡамызт, шьала, дала еизааигәаз рыбзиабареи реибаҭахреи аус шауц иауан.
Сара исгәалашәоит, – сашьеи сареи ҳанхәыҷыз ақыҭахь ҳаигон. Зны Ӷәадаҟа, нас Аҷандараҟа. Уаҟа аԥсшәа цқьаны ирҳәоит шәаргьы ишәҵоит ҳәа ҳабжьигон. Аурысшәа акәзар, уи араҟа, Аҟәа усгьы ишәҵар шәылшоит. Аҩны аԥсышәала акәын ҳашцәажәоз зегьы. Аԥсшәа ззымдыруаз аӡәы даҳҭаар аҽакын умҳәозар. Аԥсшәа ззымдыруаз аԥсуаа игәы рзыԥжәон. Урҭ рҩызцәагьы ыҟамзи, иҟами иара иахьагьы.
Саб илахь еимарџахәны, игәаара адәахьы иныԥшуа бзанҵык дсымбацызт. Ҳәарас иаҭахузеи, аԥсҭазаара аҟыба-ӡыба згым инаҭоз агәыԥжәарақәагьы ауҟахымыз, аха ҩнуҵҟала иҵәахуан, ичҳауан аӡәы иирдырырц иҭахымызт, ишырҳәо еиԥш, ицәа иҭеигӡон. Ари ацәаҩагьы ахаҭаратә ҟазшьа бзиақәа ирҟәырҷахан. Саб арҿиара аусхкы аҿы илаз абаҩхатәра анаҩсангьы, дышбызшәаҭҵааҩымызгьы, иџьаушьартә еиԥш атәым бызшәақәа рҵара, апрактикаҿы ҟаимаҭла ихы иаирхәартә аҟынӡа дамаран, ицааиуан. Иҟалап сабду иара иаб Маџьгәыр
иҟынтә илалазар, уи аҩада џьара ишазгәаҳҭахьоу еиԥш, абызшәақәа рацәаны идыруан. Кәасҭа аӡәгьы иабжьимгакәа, ус хаҭала бзиа ибаны иҵон аерман, абырзен, афранцыз бызшәақәа, рҳәашьа, рышьҭыбжь, рфонемақәа дрызҿлымҳан. Иаҳхаагаз аибашьра анцоз аамҭазы аԥсуа арадиоҿы қырҭшәалагьы дрыԥхьон, идикциа узымдыруа аҟынӡа.
Иман даҽа ҟазшьа бзиакгьы. Уи иҩнаҭа идәылигаз, Ӷәадантәи иааигаз,даҽакала иуҳәозар,иабацәа ирҿиҵааз, кәалеимадарала илалаз акоуп. Бзиа ибон, агәалаҟара инаҭон, ауа, аҭахы, ақәла, ҳаҩныҟа ианымҩахыҵуаз, ианаҳҭаауаз. Уимоу, сашьеи сареи ҳаныхәыҷқәазгьы, ҳаныхбыџхагьы ҳҩызцәа ҳацны аҩны ҳанааилак, сасдахьцәак ракәушәа, деихаччо идикылон, даҽазынгьы ааира ргәаԥхартә еиԥш. Ари ҳара ахәыҷқәа ҳгәы иахәон, иҭнагон. Ҳан лакәзаргьы, уи ҳҩызцәа рыдкылара аус аҿы ҳаб диҵахомызт, рҿы мырҵысыкәагьы илышьҭӡомызт. «Адуцәа раҵкысгьы ахәыҷқәа роуп ҳаҭыр зықәҵатәу, ибатәу», – лҳәон ианцалак. Ҳара уи ҳгәы ҟанаҵон.
Саб ашәҟәыҩҩцәа дуқәа аӡәырҩи иареи еибадыруан, еиҿцаауан, еиҳарак урҭ еиқәшәалон аԥсшьарҭа ҭыԥқәа рҿы. Ҳаргьы уахь ҳаигалон. Зны Переделкино ҳаигеит сашьеи сареи. Уаҟа даабеит «Дядя Степа» автор Сергеи Михалков. Исгәалашәоит, аурыс поет ду омашәа ибаны, насгьы, игәаԥханы дшизыӡырҩуаз даҿамхаӡакәа иажәеинраала «Дядя Степа» ҿырҳәала хәышықәса иреиҳамыз сашьа Беслан данаԥхьоз. Аурыс поет акыраамҭа гәахәарыла диацәажәон, дирхәмаруан ишьамхы дықәыртәаны.
Москва аспирантура санҭаз Џьек Лондон иҩымҭак ала афильм ҭырхуан. Ароль исырҭаз мап ацәыскит. Сызҿыз аус сахьымӡар ҳәа сшәаны. Афильм ҟарҵеит. Раԥхьаӡа акәны ианддырбоз снарыԥхьеит. Избеит, исгәаԥхеит.
Саб иажәеинраалақәа аурыс поетцәа Рима Казакова, Белла Ахмадулина, Владимир Солоухин уҳәа еиҭаргахьан. Ибзианы идыруан, дырзааигәан Константин Симонов, Евгени Евтушенко, Нодар Думбаӡе. Урҭ аҩны Ӷәадаҟагьы игахьан, икеикеиуа алаӷырӡ еиԥш ицқьаӡа, илеиуаз аӡиас хәыҷқәа Қәынды, Қьеҭуан ахықәаҿы итәахьан, аԥсабара аԥшӡара агәаҳәара рнаҭауа. Саб бзиа ибон асасцәа, ашәҟәыҩҩцәа, аҵарауаа рыцныҟәара, рымҩаԥгара, Аԥсны аԥшӡара дырбара, уи аҭоурых, ажәытә аҿатә рзеиҭаҳәара.
Сара Гәында сыхьӡызҵаз Иван Ҭарба иоуп, сашьа Беслан ҳан Наталиа ихьӡылҵеит. Саб (хьыӡҷыдас сара исеиҳәон Грунти, сашьа Цупа). Аԥсуа хьыӡқәа бзиа ибон, ҿыц ииуаз ахәыҷқәа рыхьӡқәа дрызҿлымҳан, иаԥсыуа хьыӡқәазар иҭахын. Аха «акультура» злысхьаз ҭаацәарақәак атәым хьыӡқәа ҽыхьшьырҭас ирыман, еиҳа еиӷьуп ҳәа иԥхьаӡаны рхәыҷқәа иахьрыхьӡырҵоз игәы иалан, иҭахымызт, аԥсуа хьыӡқәа арӡуеит ҳәа иԥхьаӡон.
Саб аԥсуа шәҟәыҩҩцәа – ҳмилаҭтә литература зырҿиоз ҷыдала бзиа ибон, урҭ иаԥырҵоз рҩымҭақәа милаҭ шьаҭамырӡган дрыхәаԥшуан, ҳаԥсуа бызшәа еиқәзырхоз акәны ибон. Сара санхәыҷыз инаркны ибзианы исгәалашәоит ҳаҩны иааиуаз, ицоз, саб дзыҿцаауаз аԥсуа шәҟәыҩҩцәа, аҟазара аусзуҩцәа, артистцәа, иаагап: Анатоли Аџьынџьал, Шоҭа Ҷкадуа, Кәымф Ломиа, Нели Ҭарԥҳа, Алықьса Џьонуа, Ҷыҷыкәа Џьонуа, Иван Папасқьыр, Леуа Касланӡиа, Гьаргь Гәыблиа, Еҭери Коӷониа, Минадора Зыхәба, Нурбеи Камкиа, Рушьни Џьопуа, Алықьса Ермолов, Хәыта Џьопуа.
Иара убасгьы лассы-лассы иаҳҭаалон саб иқыҭа иалҵыз еишьцәак реиԥш ииԥхьаӡоз Шьали АдлеибеиКәытка Ашәхәаҵааи уҳәа убас егьырҭгьы. Арҭ ҳдоуҳатә мазара еихазҳауа, аҳаҭыри агәцаракреи ирыԥсоу роуп – ҳәа лассы-лассы иҳәон. Саб атеатр аҿы аус аниуаз (алитературатә ҟәша деиҳабын), ҳара, сашьеи сареи есымша (аспектакль аныҟаз) ҳцон. Асценатә ҟазара – артистцәа рыхәмарра – бзиа иаабон. Уимоу, сара исҭаххеит атеатртә институт сҭаларц, аха сани саби ирымуит, ирҭахымхеит. Сашьа Беслан дҭалеит Қарҭтәи атеатртә институт, аха дмаагылакәа дааит, избанзар сани саби ирҭахымхеит Қарҭ иааныжьра.
Сара санхәыҷызгьы аԥсуа поетцәа ражәеинраалақәа рыԥхьара бзиа избон, избанзар, ҳаб аамҭа анимаз (амала дҭацәны, аамҭа баша инихуа сара зныкгьы дсымбацызт, аҩны даныҟаз истоли иқьаади, ишәҟәқәеи дрылан) дҳазрыԥхьон, ҳәарада, иара бзиа иибоз апоетцәа ражәеинраалақәа Д. Гәлиа, Иуа Коӷониа, Миха Лакрба, Қьаазым Агәмаа, Баграт Шьынқәба, Иван Ҭарба, Алықьса Лашәриа уҳәа иҵегьы. Аурыс поетцәа рахь Александр Пушкин, Николаи Некрасов, Сергеи Есенин, Александр Твардовски уҳәа иҵегьы. Саб иҟазшьа ҷыдан, аханатә цәаҩас иман ауаҩы изыӡырҩра, игәаанагара ҳаҭыр ақәҵара, иҿамԥара. Уи сара избахьан ашәҟәыҩҩцәеи, аҵарауааи иара ус ахархь уааи иареи аҩымҭа аума, ус даҽа зҵаароума ианалацәажәоз. Абри аҟазшьа еиҳагьы ахархәара аман ахатә ҩымҭақәа рҿгьы. Ҩымҭа ҿыцк шааиҩлак акәымкәа, «ацәа иҭцаны», иршшаны ианыҟаиҵалак ашьҭахь (ишцәалаз ишәыдызгалеит иҳәон, аха ҳара иаадыруан, иаабон акыр ишеибаркарахахьаз дзыԥхьарц дызҿу аҩымҭеи иареи) даҳзаԥхьон «сыкритикцәа» шәгәаанагара сҭахуп ҳәа аҭаацәа ҳааилартәаны дҳахлафуа зны-зынла ҳазгәаҭақәагьы ҟәнымшьакәа ианидикылоз ыҟан. Уи ҳара «икритикцәа» ҳгәы иахәон.СанНаталиалакәзар,дазыгәдуунлыԥшәма гәык-ԥсыкала бзиа иибоз арҿиара ус инапы ахьалакыз. Иҩымҭақәа иагарааны ҭынч лхала дтәаны ҿыц иҭыҵызшәа дрыԥхьо збахьааз. Уи иаҳәоз рацәан, акы сан аԥсуа литература бзиа илбон, илдыруан. Ҩбагьы, лыԥшәма – лыԥсҭазаара змалдаз ауаҩы – дахьпоетыз, ажәа сахьарк нцәахәыс иахьимаз лара лзы кырӡа аҵанакуан, игәадуран, дахыҽхәон апоет иҩнаҭа дахьыҩнагылаз. Гәыла-ԥсыла илҭахны, дазыразны имаҵ луан.
Зхәыҷқәа бзиа изымбо, изҭахым (зынӡа гәаҵәажәпак, еснагь атәымџьара иԥшуа иакәымзар) абык, анык дыҟам, аха ҳара ҳаб адунеи азна ҳаиҭахын, дҳахӡыӡаауан, ҳҿы иҭшәоз иаҳҳәоз зегьы имч зықәхоны иҟаз ҳзыҟаиҵон. Араҟа уи игәы абык иаҳасабала иԥшқаӡан, дуаҩы ҟәымшәышәын. Ҳангьы ус акәын дшыҟаз, рхәыҷқәа ҳзы рҟазшьақәа еиԥшын, еиқәшәон.
Аҵыхәтәантәи аамҭазы саб агәамбзиарақәа ҵигеит, агәыхь изцәырҵит, еиҳарак ақырҭуа нацистцәа иаҳзааргаз аибашьра иахҟьаны. Аибашьраҿы иҭахоз ҳаҷкәынцәа ртәык изыхгомызт, игәы ҭанарҷаҷауан. Еибашьуаз аҷкәынцәа Беслан дрылан, уигьы ҳәарас иаҭахузеи, ихьааны ицрыхон. Дқәыԥсычҳауа акәын рыхьӡқәа шигәалаиршәоз зыҷкәынцәа ҭахаз иҩызцәа ашәҟәыҩҩцәа, аҵарауаа, Владимир Касланӡиа иԥа Беслан, Витали Амаршьан иԥа Беслан, Алықьса Аргәын иԥа Баҭал, Шалуа Инал-иԥа иԥа Адгәыр, Сергеи Ҭарба иԥа Арзамеҭ (Арзик ҳәа изышьҭаз) ҳҵарадырраҿы кыр ҟазҵараны иҟаз, абаҩхатәра еицамк змаз аматематик қәыԥш Маврик Наҷҟьебиа, Витали Быҭәба, Закан Маршьан, Кәасҭа Герхелиа иашьа иԥа Аслан Џьопуа... Абарҭ ауаа, ииашоуп, рыԥсадгьыл рхы ақәырҵеит, аха еиқәырхатәыз, аибашьра амца иацәыхьчатәыз ракәын, избанзар, урҭ еиҳа иахьаҭахыз ыҟан, уи аԥсуа ҭҵаарадырра ԥхьаҟа ахьӡ ҭызгоз ракәхон. Урҭ рҭахара хьааигон, ирлахьынҵахаз игәы иалан иҳәон.
Саб игәы ԥшқан, дуаҩ татан ԥсабарала, аха агәкаҳара издырӡомызт, илаӡара ыҟан, ачҳара иман, доуҳала дыӷәӷәан, еснагь дышьхауаҩны ихы иԥхьаӡон. Аҿаҩауаа рыгәгьы ӷәӷәоуп, ршьамхгьы ҵаруп, игәымшәақәоуп иҳәон дырхыҽхәауа, саргьы убарҭ сыркьарзуп,
сырҟәырҷахоуп ҳәа нацҵаны. Ус шакәыз иԥшәмаԥҳәыс Наталиеи, иԥҳа Гәындеи, иԥа Беслани иаадыруан аханатә, аха иԥсымҭазы еиҳагьы иаҵшьны иаҳирбеит агәра аагартә еиԥш. Аҩынтә раан исыз аинфаркт ауп иԥсҭазаара ҿахызҵәаз. Иԥсҭазаара даналҵуаз аҽны уа ҳаихагылан иҭаацәазегьы.Ибжьыеилгаӡа,хәанчаракаламкәа,ҿааиҭит. Наталиа илаԥш ԥсадақәа налықәкны: – Бнеины счамгәыр сзааг иҳәеит – нас бҩасыхан сыргыл, – иҳәеит, сшықәиоу сыԥсыр сҭахым – иҳәеит,– сышгылоу сыԥсыроуп – иҳәеит, иажәақәа ԥыҵәҵәа-ԥыҵәҵәо. – Ачамгәыр уажәшьҭа иасырҳәо сзыҟалом. Шәара шәыҽшәырӷәӷәа. Аира зшаз аԥсрагьы ишеит. Ишԥасҭахыз Ҭырқәтәылантәи иааз аԥсуа ӡӷабцәа апоема рзыскырц, аха... иҳәан даагылт ацәажәара илымшо. Нас даалҵын ицқьаӡа иҳәеит абарҭ ажәақәа: «Аӷа хәымга уизышьаҟьом Аԥсынра! Уи зхы уқәызҵо уҵеицәа гәымшәақәа ируам!».
Абарҭ ажәақәа рышьҭахь уаҳа акгьы изымҳәакәа дынхьашьшьит, аха ихдырра шимац иман аҵыхәтәантәи аминуҭқәа рҟынӡа. Ҳара ҳалаӷырӡқәа ишицәаҳҵәахуазгьы ҳаӡӷқәа ирхьыкәкәа ацара иаҿын, иаабон уи аҟамзаара адунеиахь иҽырҭынчны, дымгәаҟӡакәа ацара дшаҿыз. Саргьы, сашьагьы ҳзын ари зегь реиҳа ихьанҭаз, ҳаԥсҭазаара иацны ҳаҟанаҵы иаҳхамышҭуа иаанхоз мшын. Иахьагьы сыбла ихгылоуп усҟантәи ихымҩаԥгашьа – шәаӡыӡарак иламкәа, хаҵаҵас иԥсадгьыл Аԥсны ԥшӡа абзиабара игәы иҭахәхәа аԥсра дшаԥылаз». – Абас иаахлыркәшеит Гәында Герхелиаԥҳа лаб изкыз аҳәамҭа.
АԤА ИҲӘАМҬА
Уажәы,аԥхьаҩухаҵкы,ҳхыазышьҭны ҳаззыӡырҩыз аԥҳа лҳәамҭақәа рышьҭахь ажәа иаҳҭап аԥа Беслан, ҳазыӡырҩып уи иаб изы ииҳәо. Аха уаанӡа иара
ихаҭа инапала ииҩыз инысымҩа ҳалаԥш нахаагап. Ус аҟаҵара имыцхәым ҳәа ҳгәы иаанагоит. Абар ахаҭагьы: «Беслан Кәасҭа-иԥа Герхелиа сиит ииун хәба 1961 шықәсазы Аҟәа ақалақь. Бжьшықәса анысхыҵ, даҽакала иуҳәозар, 1968 шықәсазы сҭалеит Н.А. Лакоба ихьӡ зху Аҟәатәи 10-тәи аԥсуа школ. Уи салгеит 1978 шықәсазы. Иара убри ашықәсан сҭалоит А.М. Горки ихьӡ зху Аҟәатәи аҳәынҭқарратә апедагогикатә институт, афилологиатә факультет аԥсуа бызшәеи алитературеи англыз бызшәеи рыҟәша. 1983 шықәсазы салгеит Аԥснытәи аҳәынҭқарратә университет. Ауниверситет саналга ашьҭахь, аусура салагеит Бабушаратәи ашколинтернат аҿы англыз бызшәазы рҵаҩыси ааӡаҩыси. Уаҟа аус зуан 1989 шықәсанӡа, аԥсуааи ақырҭцәеи реидыслара ҟалаанӡа. Ашкол директорс даман О.Б. Занҭараиа. Абри аидыслара ашьҭахь, ашкол аҿы аус зуаз аԥсуаа зегьы хатәгәаԥхарала русура нрыжьит, избанзар, адиректоргьы, егьырҭ аколлектив иалахәыз ақырҭцәагьы аус рыцура рҭахымхеит. Убри ашықәсан аусура салагеит Аԥснытәи аҳәынҭқарратә университет англыз бызшәа акафедра аҿы. 1991 шықәсазы сиаган М.В. Ломоносов ихьӡ зху Москватәи аҳәынҭқарратә университет акафедра «Общего сравнительно-исторического и прикладного языкознания» ахь стажиорк иаҳасабала. Убри ашьҭахь сҭалеит аспирантура абри акафедра аҿы. Напхгаҩыс дсыман академик, апрофессор, афилологиатә ҭҵаарадыррақәа рдоктор И.В. Рождественски. Аибашьра ианалага Москва аҵараҿы сыҟан. Сҩызцәа Руслан Хьиббеи даҽа ҷкәынцәақәаки срыцны ашьха схыҵны Аԥсныҟа сааит. Сашьцәеи сареи Афонтәи абаталион Гәымсҭатәи ахырхарҭаҿы иеибашьуаз ҳрылахәын. Аха нас, счымазара иахҟьаны, Москваҟа ахәышәтәырҭахь сымцар амуит. Аибашьра ашьҭахь аспирантура саналга, аусура салагеит Аҟәатәи алицеиинтернат аҿы англыз бызшәа арҵаҩыс.
Аҭаацәара салалеит 1999 шықәсазы. Сыԥшәма Лонда Гәаланӡиаԥҳа аус луеит Аԥснытәи аҳәынҭқарратә университет аҭоурых факультет аҿы лекторс. Аспирантура далгахьеит. Исымоуп ҩыџьа ахәыҷқәа – аҷкәын Кәасҭа, аӡӷаб – Гәыранда. Аҩыџьагьы 10-тәи Ашьхарыуаа рышкол иҭоуп».
Уажәшьҭа аԥа иаб изы ииҳәо ҳазыӡырҩып:
«Аби аԥеи реизыҟазаашьа еиуеиԥшым ақәыԥшыларақәа амоуп, еиҳа ииашаны иуҳәозар, иагьакуп, иагьыҩбоуп – абас дналагеит Беслан Герхелиа иаб изкыз иажәа дмыццакӡо, дааҭгыла-ааҭгыло. Аха игәалашәарақәа шьаҭас измаз ахҭысқәа рылацәажәара зынӡагьы ишизымариамыз, ишицәыхьанҭаз убон, избанзар урҭ зегьы ииасхьоу аамҭа иатәын, хнырҳәышьа змамыз ак акәны ицахьан. Аха убас шакәызгьы, абри аԥсихологиатә ҭагылазаашьа уи имаз иарыԥсыҽуашәа збон, иаб иҭыӡшәа аниҳәоз аамҭазы ҷыдала дара наҟааҟтәи реизыҟазаашьа иазкыз, инаҭоз агәахәара. Уигьы, жәаҳәарада, агәалашәара аҟазшьа ҷыдақәа ируакуп. Сара аԥа ииҳәоз ақьаад ианысҵон, избанзар ажәак иадамхаргьы сышәҟәы афырхаҵа хада ихаҿсахьа аарԥшраҿы хәарҭара аланы сахәаԥшуеит, даҽакала иуҳәозар, апоет иԥсҭазаара аҵабыргхаҭа иаҟәырҷахоуп.
– Иареи сареи – даҿын Беслан иажәа анагӡара, – аби аԥеи реиԥш акәымкәа, аханатә аахыс еизааигәаз аиҩызцәа реиԥш ҳаҟан. Раԥхьа уамашәа избон, аха нас сашьцылеит иара сиқәлоушәа саныхәыҷызгьы, саныхбыџызгьы дахьсацәажәоз, избан акәзар, иаргьы ус уаҩы наӡак иеиԥш акәын дышсацәажәоз, дсықәгәыӷуан, сыхьӡ Беслан ацынхәрас Шәарах ҳәа сеиҳәалон. Бзиа ибон абри ахьӡ. Сара акырынтә исҭаххеит абри аԥсуа хьӡы бзиа зигәаԥхоз еилыскаарц, аха иазҵаара сзымгәаӷьит, избан акәзар, убриаҟара иҭахны, гәаԥхарак аҵаҵаны иҳәон уи ахьӡ. Сгәанала уи ахьӡ бзиа изибоз
анахьгьы иузмырхо, арахьгьы иузмырхо, узмырбыруа ԥсыуа хьӡын азоуп ҳәа.
Саҳәшьа Гәындеи сареи ҳааӡараҿы ароль хада змаз ҳан Наталиа лакәын. Аха ҳаныхәыҷыз инаркны ирҿиаратә усурала, имаҵурала, дшеилахазгьы дҳазҿлымҳан, аамҭак шааиоулак ҳиманы адәахьы ддәылҵуан, дҳацәажәон, ажәабжьқәа ҳаиҳәон, аҩны ҳанааилак ажәеинраалақәа дҳазрыԥхьон, аԥсуа поетцәа рбиографиақәа ҳзеиҭеиҳәон. Исгәалашәоит, Ӷәада ииз, иааӡаз, апоет, апрозаик Қьаазым Агәмаа иажәеинраалақәа данҳазрыԥхьоз. Уи ҳқыҭа гәакьа Ӷәада иалиааз иоуп ҳәа дизгәдууа иҳәон. Иахьагьы исгәалашәоит Қьаазым Агәмаа иажәеинраала «Аԥснытәи ашьхақәа» ҿырҳәала данҳзаԥхьоз. Убасҟан (ԥшькласск рҿы стәан) ҿырҳәала дзыԥхьаз игәныскылаз ацәаҳәақәа иахьагьы исгәалашәоит. Абар даргьы:
Ерцахә ашла зны иҽырбошәа, Аԥацәа рзыҳәа агәы былуа, Ашьал шкәакәа ахарԥоушәа Акьатрацә нарылга игылоуп уа*.
Ашкол ҳанҭала, еиҳагьы ҳагәцареикуан, аҵара ҳадиԥхьалон, адырра ҳаманы ҳалгар иҭахын. Заҟантә исаҳахьааз абарҭ ажәақәа: Ижәдыруазар ауп амазарақәа амалқәа зегьы адырра шреиҳау ҳәа. Саб иҭахын, сара сызлаҷкәыназ ала маха-шьахала сыӷәӷәазарц, алаӡара сыманы сыҟазарц. Ахаҵа данхаҵаха дыӷәӷәазароуп Беслан, уара Аҟәа ауп уахьиз, аха ҳашьха қыҭа ԥшӡа Ӷәада ушаҵанакуа, удац-ԥашә уантәи ишаауа удыруаз, изысҳәо, аҿаҩа қыҭауаа ргәамч ӷәӷәоуп, рыламыс ыҟоуп абас иҟаз ахшыҩзцарақәа иҳәон сгәынкылараҿ аҭыԥ рыман иҟаларц азын.
* Қьаазым Агәмаа. Иҩымҭақәа. Аҟәа: Аҳәынҭшәҟәҭыжьырҭа, 1955. Ад. 128.
65
Сара аиҳабыра классқәа рҿы аҵара анысҵоз инаркны атеатр бзиа избон, убри аҟазара азанааҭ алысхырц, сартистхарц, срежиссиорхарц сҭахын. Исгәаԥхон, аспектакльқәа анцоз, избон, срыхәаԥшуан артистцәа рыхәмарра, рҟазара, уимоу срыхәаԥшуан рықәыргылашьа, реиҿартәышьа. Еиҳа-еиҳа исымаз агәаҳәара сыԥхьон бзиа избоз азанааҭ ахь. Аха араҟа иҟоуп аманшәаларагьы, алахьынҵагьы.
1978 шықәсазы салгеит абжьаратә школ. Сара иалысхыз азанааҭ сан рацәак дазыразымхеит, 17 шықәса ракәын исхыҵуаз, Аҟәа сыҟазар, лылаԥш схызар, иахьеи-уахеи сылбозар лҭахын, аха саб сара исҳәаз – Қарҭ атеатртә институт сҭаларц исҭахыз данақәшаҳаҭха, дансыдгыла, сангьы даҿамԥалеит, дазааит. Насгьы лара илҟазшьан лыԥшәма ииҳәоз азыӡырҩра, адгылара. Урҭ аҩыџьагьы ҳҭаацәаратә ԥсҭазаараҿы рҳәоу еиқәшәон, еицнаргон, исахьаркшәа иуҳәозар, уӷәк еицахон.
Сара ас Қарҭтәи атеатртә институт арежессиортә ҟәша аҭалара анысҭахха, ианақәыск, саб хьыӡҳәалатәи алимит сызирхиеит. Абри аус аҿы дҳацхрааит Аԥсны аҵара министрс усҟан иҟаз Ҭамара Иван-иԥҳа Коӷониа. Еиҳау аҵараиурҭақәа – аинститутқәеи ауниверситетқәеи рҿы алимитқәа роура еснагь имариаӡамызт, насгьы имаҷӡаны акәын Қарҭаа ишаарышьҭуаз. Аха убри ашықәсан – 1978 шықәсазгьы – аԥсуааи ақырҭцәеи рыбжьара иҟаз (уи аныҟамыз анбыкәыз) аимак-аиҿак, аполитикатә социалтә ҟыба-ӡыба, дырԥсыҽырц, иалеиқәыргәарц рҭахызшәа Қарҭтәи еиҳау аҵараиурҭақәа рзы алимитқәа ԥасатәи ашықәсқәа раан аасҭа еиҳаны Аԥсны иарҭеит.
Саб иамихит хьыӡҳәала иааз алимит. Симаны Қарҭҟа дцеит. Ҳаагылт асасааирҭа «Аҷара». Саб ақырҭуа поетцәеи ашәҟәыҩҩцәеи хаҭала дыздыруаз маҷмызт, насгьы урҭ рахьтә иҟан зҩымҭақәа еиҭеигахьаз, иара убас иара иҩымҭақәагьы еиҭазгахьаз. Урҭи иареи
апатуеиқәҵара рыбжьан. Ус шакәыз сара избон урҭ анеиқәшәоз раԥсшәаҳәашьагьы, рылахҿыхшьагьы рыла. Адырҩаҽны ҳнеит атеатртә институт адиректор Етери Гугушвили лыҟны. Ибзианы ҳлыдылкылт, ҳазнеиз аус
дахаҵгылеит.
Ашьҭахь, ҳанаауаз ауп саб иансеиҳәаз аинститут адиректор аҟазараҭҵаара дыррақәа дшырдокторыз, дшыпрофессорыз, насгьы еицырдыруаз ақырҭуа ҵарауаҩ, алитературатә критик Бесо Жьӷьенти иԥшәмаԥҳәыс шлакәыз, саб хаҭала ибзианы дшидыруаз, Иван Ҭарба идачаҿы ишеиқәшәахьаз. Ҳахьнеиз схаҭа издыруаз, избахьаз хаҵа ԥшӡак дтәан. Уи акинорежиссиор, афильмқәа рацәаны иҭызххьаз Г. Данелиа иакәын. Исгәалашәоит, азҵаарақәа сырҭеит, аҟазара аганахьала иацы абжьаратә школ иалгаз ҳәарада, издыруаз маҷын, аха ирасҳәеит бзиа ишызбоз, насгьы аҵара сҵар сылшоит ҳәа сгәы ишаанаго, агәыӷра шсымоу. Урҭ исҳәақәаз ргәы иахәеит, «ҟочаӷ, биҷо» иҳәеит Георги Данелиа.
Адиректор лцәажәашьеи лҭеиҭыԥши рыла иубон адырра ҵаула змаз, акультура ҳарак злаз ԥҳәыс аҳкәажәк шлакәыз. Уи саб иалҳәеит иҟоу ақырҭуа сектор шакәу, аурыс сектор шыҟам, амала шықәсык араҟа ақырҭуа сектор аҿы аҵара сҵар, ҳаԥхьа Москва, ма Ленинград атеатртә институтқәа руак ахь сшиалго, сышҭалҵо. – Уаҵәынӡа алаԥшра азин ҳашәҭозар, убасҟан аҭак ҟаҳҵоит, – иҳәеит саб адиректор иҳадылгалаз азҵааразы.
Адырҩаҽны ҳнеит аинститут адиректор Еҭери Гугушвили лҿы, илеиҳәеит аҩныҟа ацара шаҳаӡбыз, избанзар қырҭшәала аҵара шсылымшоз, ишысзымдыруаз. Рацәак ишылгәамԥхаз лхы-лҿы ианыԥшуа ҿаалҭит лара: – ибзиоуп, нас шәара ишышәҳәаз акәзааит.
Ҳаргьы бзиала, иҭабуп аџьабаа шәҳарбеит ҳәа налаҳәаны, ҳандәылҵит аинститут адиректор лкабинет. Саб ҳандәылҵуаз адиректор илеиҳәеит иҟалозар хьыӡҳәалатәи слимит Аԥсны иацәымӡырц, даҽаџьара
ахархәара аиоурц. – Ишәҳәаз саҳаит, – лҳәеит иааркьаҿӡаны уаҳа даламлакәа.
Сара саанхар сҭахын, аха сани саби ус рҭахымхеит. Урҭ иаха телефонла еицәажәеит, аҭагылазаашьа зеиԥшраз леиҳәеит, еицҿакны ирыӡбеит Аҟәаҟа саарц. Ахәылбыҽха адәыӷба «Қарҭ – Аҟәа» ҳлақәтәан ашьжьымҭан ҳааит. Аҩны сахьааз сан деигәырӷьеит ҵара дук салган сааз аҟара, избанзар 17 шықәса аарла изхыҵуаз лԥа лыҩны дыҟан, лылаԥш ихын, даными, акгьы узҳәом!
Ҳан лыхшара рзы еиҳа дҿацан, ианаҭахызгьы ирӷәӷәаны, ан лымчра лыманы дҳацәажәон. Ҳаб уи аганахь, аиаша ами иуҳәаша, дуаҩ татан, дуаҩ гәыԥшқан. Ҷыдала иареи сареи, аҩада ишысҳәахьоу еиԥш, ҳамаӡақәа еилан, ҳагәра еибагон. Саҳәшьеи сани рыҟны аасҭа иара иҿы еиҳа саартын, исҭахыз иасҳәон. Иаргьы убас акәын сара сзы дшыҟаз.
Саныхәыҷызгьы, ашәҟәыҩҩцәеи ажурналистцәеи иара дзыҿцаауаз сыдирдыруан, дара ахьымҩаԥигоз саргьы зны-зынла сигон. Убас аурыс журналист Вишневски аԥсуа нхаҩ нага Маҳҭы Ҳагба (санду лашьеиҳаб) изкыз аматериал аизгаразы саби иареи Аҷандараҟа ианцоз, саргьы сигеит. Ус еиԥш иҟаз аныҟәарақәа бзиа избон, насгьы ак збон, ак саҳауан азы акәын сабгьы сзигалоз, ашәҟәыҩҩцәа, ажурналистцәа зысирдыруаз. Иара убас апоетцәа Евгени Евтушенко, Иван Ҭарба рдачақәа рахь сигалон, урҭ рҩымҭақәа ианрыԥхьоз, ианахцәажәоз ирҳәоз слымҳа кыдҵаны сырзыӡырҩуан, урҭ рахьтә игәныскылозгьы ыҟан, насгьы ҩнуҵҟала гәадурак соуан саб дахьышәҟәыҩҩыз, атәылаҿы зыхьӡ-зыԥша нагаз дахьрылахәыз, дахьрыҿцаауаз, ҳаҩны иахьтәозиахьгылоз. Убарҭқәа зегьы спатриоттә цәанырра дырҿыхон. Арҭ рҩызцәа ацәырҵрақәа изызҳауа изы краҵанакуан.
Константин Симонов, Владимир Солоухин, Белла Ахмадулина, Евгени Евтушенко уҳәа Ӷәадаҟагьы игахьан,
идирбахьан. Урҭ иргәаԥхон аԥсабара аԥшӡара, аԥсуаа рчеиџьыка, рысасдкылара иаҵаз акультура ҳаракы.
Саб ихаҿсахьа лаша сара сгәалашәараҿы бзанҵы хашҭра ақәымкәа иаанхоит.Убраҟа зегьы ирылыҳәҳәоит ҩ-факторк: Акы, уаҩытәыҩсак иаҳасабала уи ашьха ӡыхьеиԥш ицқьара азы, аԥсыцәгьара ахьиламыз. Ҩбагьы, иԥсадгьыл гәакьа Аԥсны дахьапатриот дууз, ижәлар гәакьа еиқәзырхо ак акәны амилаҭ сахьаркыратә литературеи, аҟазареи, аҭҵаарадырреи дахьрыхәаԥшуаз. Саб ҳмилаҭ ԥхьаҟатәи аҭоурыхтә лахьынҵа агәра игон. Иҩызцәеи иареи (аҩны ианааиуаз, мамзаргьы ԥсшьара ҳәа Пицунда, ма даҽаџьара ҳанцоз), амилаҭ адоуҳатә ԥсҭазаара – алитература, аҟазара, аҭҵаарадырра ирыҵаркуаз азҵаарақәа ианрылацәажәоз, схаҭа заҟантә исаҳахьааз нахьхьи аахыс ижәыло аамҭеикәшара ацәқәырԥақәа ҳрыҵаӡуеит, ҳраҩырхуеит ҳәа ишәаны амилаҭ аҭоурыхтә ԥеиԥш агәрагара зыцәмаҷны ицәажәоз ирҿаиргылоз аргументқәа рацәаны иԥшаауан, иаҳҳәап, Нарҭаа дуқәа репос еиԥш иҟоу, адунеи аҿаԥыцтә ҳәамҭақәа ак ашьҭахь игылам аԥызҵаз, абас еиԥш илакә ҭыԥу атәыла ссир ԥсадгьылс измоу ажәлар, рдоуҳатә ԥсымчхара ӷәӷәоуп, хьаҵра рыздырӡом. Азқьышықәсақәа иргәылсны иаауа ҳҭоурых ҳара ԥхьаҟагьы ҳахьчоит. Ус шакәу агәра згоит, – иҳәон саб ихшыҩзцара зырҵабыргуа ҳҭоурых иалиҩхьоу адаҟьақәа еихыршәшәауа.
Саб иман даҽа ҟазшьакгьы. Уи сара идызбалахьан саныхәыҷыз инаркны. Уи аҩны иаҳҭаауаз, мамзаргьы аԥсшьара даныҟаз иқәшәоз, иидыруаз, дышәҟәыҩҩума дҵарауаҩума, иара ус хархь уаҩума Аԥсны ажәытә аҿатә аҭоурых рзеиҭеиҳәон, еиҳарак атәым мпыҵахалаҩцәа рқәыларақәа ртәы зҳәоз, нас ихьагәгәа ишцоз. Аиашазы, дара аԥсшьацәагьы, асасцәагьы азыӡырҩуан, рхаҿы иааргон ари ашьам дгьыл аԥшәма гәҭыӷьӷьала ииҳәоз
ахҭысқәа, Аԥсны аҵеицәа дуқәа ҳмилаҭ сахьаркыратә литература шьаҭазыркыз Дырмит Гәлиа, Аԥсны ихьыԥшым ҳәынҭқарран адунеи ахсаала ианызҵаз Леон, Қьалашьбеи, Ешба, Лакоба, Арӡынба уҳәа рыӡбахәқәа. Убри алагьы Аԥсни аԥсуааи ргәыбылра диркуан.
Абарҭқәа зегьы сара лабҿаба исдырбон, исарҳәон саб иԥсадгьыл азы дышпатриот дууз, уи аполитикатә, асоциалтә, акультуратә ԥсҭазаараҿы ақәҿиарақәа анаиуаз иара ихатәны, иԥсҭазаараны иԥхьаӡон, даргәырӷьон арҿиаратә ус дадзыԥхьалоз агәалаҟара инаҭон. Ажәакала, ахьаа ихьаан, агәырҩа игәырҩан. Адунеи иадыруа ашәҟәыҩҩцәеи аҵарауааи рҳәахьақәа афоризмк иаҩызаз, лассы-лассы игәалаиршәон, данцәажәоз ихы иаирхәон, еиҳарак иԥеи иԥҳаи данҳалабжьоз, аԥсуа бызшәеи алитературеи ҳанадиԥхьалоз, ҳаԥсадгьыл абзиабара анҳиркуаз. «Тот, кто не любит свою страну, ничего любить не может». (Д. Байрон); «Чужбина родиной не станет» (И. Гете); «Нет счастья вне родины, каждый пускает корни в родную землю» (И. Тургенев) уҳәа абарҭ иреиԥшқәаз жәпакы. Ҳаргьы иаҳгәаԥханы ҳазыӡырҩуан, ҳмилаҭ хдырра дырҿыхон, ҳгәы еицҳауа ҳҟанаҵон.
Уажәгьы санхәыцуа, иԥсы ҭаны даныҟаз, длахҿыхӡа данҳалагылаз, иҭаацәа дҳаҵ-ҳаҵо анапы ҳагхар ҳәа дшәаны данҳашьҭаз, ҳаныгәцареикуаз еиԥш, сыбла даахгылоит дразӡа, дҳалалӡа. Убас даанхеит саб сара сгәалашәараҿы».
Аԥхьаҩ ишубо еиԥш, аԥа Беслан иаб изикыз ажәақәа рҿгьы ҳара иаабоит уи ихаҿсахьа Аԥсны патриотк, абык, поетк, аҩнаҭа еиҳабык, уаҩытәыҩсак иаҳасабала ихаҭара хазырҭәаауа адетальқәа маҷымкәа. Урҭ зегьы, ҳәарас иаҭахузеи, Кәасҭа Герхелиа ихаҿсахьа лаша ҭызхуа, насгьы иԥсҭазаара аҵабыргхаҭа аазырԥшуа фактқәоуп, хҭысқәоуп, ҟәыҵәақәоуп.
АГӘАЛАШӘАРАҚӘА
Аԥхьаҩ ухаҵкы, аҩада иаазгаз агәаларшәарақәа, мамзаргьы аматериалқәа ирышьашәалоу ҳаԥхьаҟа иҵегь иаҳԥылоит. Урҭ авторцәақәас, ус узрызҳәар ауазар, иамоуп апоет иҭахцәа, иуацәа, ибзианы дыздыруаз иҩызцәа, иқәлацәа, усҳәарҭак аҿы аус ицызуаз иколлегацәа. Урҭ рҳәамҭақәа, ргәалашәарақәа зыҩра саҿу ашәҟәы афырхаҵа хада днаӡааӡаны, дгәылҭәааны иҟалараҿы хәарҭара рыманы иҟоуп.
Уажәы ҳазыӡырҩып апоет иаҳәшьа Флора ГерхелиаБыҭәба лҳәамҭа: «Сасрыҟәа Герхелиа дынхон-дынҵуан, иман-ихӡын, ԥсыуа нхаҩык иаҳасабала ихы дахашшаауа дыҟамызт, изанын арахә-ашәахә, иҽы икәадыр еиқәын, цәгьарак, бзиарак иахьиҵанакуаз џьара дагмызт, ихьӡиԥша ыҟан, иқыҭаҿы мацара акәымкәа уи анҭыҵгьы. Усҟантәи аамҭазы ауеи, аҭынхеи, ақәлеи рыбжьара аиҭанаиааира, аибабара мыцхәы ҳаҭыр ақәын. Қьабзк, традициак еиԥш аԥсҭазаара иалаҵәаны иҟан.
Аха уи изаҟаразаалак иаанагомызт анхара-анҵыра, еицырдыруа атермин ала иуҳәозар, ахандеира иаҟәыҵны, уахгьы-ҽынгьы иҽыжәымҵыкәа иахьанырҵо, иахьанырхуа ҳәа идәықәызшәа аҳәара. Ҳәарада, ус иҟазгьы, изҟазшьазгьы, имаҷны акәзаргьы, иауҟахымыз, аԥсҭазаараҿы иуԥылон, аҭыԥ рыман.
Аха Сасрыҟәа иеиԥш иҟаз, инагаз анхацәа ирдыруан ианныҟәатәызгьы иахьныҟәатәызгьы, зегьы рхатә ҳәаақәа изхымԥоз-изҵымԥоз шрымаз.
Аԥсуа жәаԥҟа иаҳәоит уҭи-сыҭи еишьҭоуп ҳәа. Абзанхаҩы иоуп асас, аҩыза дызҭаауа, џьаргьы сасра ицо анымха-хымҵәа, анкыдыгәгәала аӡәгьы диҭахӡам.
Сара саныхәыҷыз инаркы бзиа ибаны сырзыӡырҩуан ҳазхылҵыз, зҟынтә ҳаауа ҳдаракәац аҭоурых, урҭ рыԥсҭазаара иазкны ҳабацәа, ҳаиҳабацәа ирҳәоз,
дара ирыдҳәалаз ажәабжьқәа, ахҭысқәа, насгьы заҟа ашықәсқәа ииасхьоу иргәылахалоу аҟара аинтерес скуан, игәцаракны сырзыӡырҩуан, лакәк еиԥш исыдыскылон сабду иаб Сасрыҟәа изы ирҳәоз, изкыз, ахҭысқәа. Сара урҭ зегьы еизыркәкәаны схатә алкаа ҟасҵон, ҳдаракәац аракәа зхылҵыз дуаҩ бзиан, дыбзанхаҩын ҳәа. Уи гәадуран сара сзын.
Абас иҟаз абзанхаҩы иҩнаҭаҿы иит, иааӡеит ҩыџьа аишьцәа Кьамачи Мысҭафи. Мысҭаф (уи сара сабду иакәын) Кьамач (уи Кәасҭа иабду иакәын). Кьамач иԥшәмаԥҳәыс илыжәлан Ашба, илыхьӡын Ҳарихан. Ари ажәла змаз ҳабацәа изларҳәоз ала, рхыԥхьаӡара маҷын, насгьы амҳаџьырра аныҟала ишҳәыԥкыз Ҭырқәтәылаҟа иагеит. Иахьа Аԥсны Ашба зыжәлоу даара имаҷуп. Аԥсуа ҭаацәараҿы ишаԥыз еиԥш, аԥҳәыс, ан еснагь ҳаҭыр лықәын, лажәа ԥхылдан аҭаацәаратә ԥсҭазаараҿы. Илдыруан хаҵеи ԥҳәыси реицыҟазаараҿы, реицынхараҿы лроль иаҵанакуаз, ажәакала аԥсуа ԥҳәыс ан аҩнаҭа ахьӡ, ахьмыӡӷ, асас зегьы рҿы илымаз аҭакԥхықәра, иаалырԥшуаз адырра алаӡара. Ииашоуп Асовет мчра анышьақәгыла, аԥсҭазаара ҿыц иамаз атрибутқәа рҿы иуԥылонаԥсуаԥҳәысгьыахақәиҭралымамкәа,аԥсҭазаара дҵакны дамазшәа. Ус иҳәаақәнаҵон акоммунисттә идеологиа. Урҭ реиԥш иҟаз аелементқәагьы, ҳәарада, иуԥылон, аҭыԥ рыман ҳаԥсҭазаараҿы, аха иахырҟьаны иҳәаз рацәан, ҷыдала аԥсуа ԥҳәыс лыҩнытә ԥсҭазаара атәы угозар. Аԥсуа хаҵа иԥҳәыс еснагь (адәахьы ицәырганы иуимырбозаргьы) ҳаҭыр лықәиҵон, дзыԥсаз идыруан. Баша иҳәомызт абарҭ аҩажәак еицны: «схәыҷқәа ран». Ус аҳәара акыр аҵанакуан, аԥҳәыс ҳаҭыр лықәҵара ауп иаанаго.
Адунеи зегьы аҟны еиԥш, аԥсуа ҳәсақәа руалԥшьа хадақәа ируакуп аҭаацәара бзиа раԥҵара, иҵоуроу ахшара рааӡара. Уи еиҳау даҽа маҵурак, уимоу, насыԥк ыҟамзар ҟалап аԥҳәыс, ан лзы.
Абас иҟаз аԥсуа ҳәсақәа дырхаҭарнак иашан Кьамач иԥҳәыс Ҳарихан Ашбагьы. Уи лԥацәа ан лгәыбылра ҟәымшәышә рыдҵаны илааӡеит, усҟантәи аамҭа излашьашәалаз акгьы рыгымкәа, насгьы аԥсуара аханатә излеибарку атрибутқәа, еиҳа ирԥсышәаны иуҳәозар, акәамаҵамарақәа зегьы рыбзиабара дыркны. Ас иҟаз Ҳарихан Ашба лымацара аулакәхыз. Ус еиԥш аҟазаара аԥсуа ҳәсақәа, анацәа ирҟазшьа ҷыдаран, руалԥшьақәа ирхадараз ак акәын аԥсуа ҭаацәаратә ԥсҭазаараҿы. Издыруада уи Саҭанеи Гәашьа лдоуҳа илҟәырҷаханы аԥсуа ҳәсақәа, анацәа ирзынлыжьыз акы акәзар!
Аҩада ишысҳәаз еиԥш, Флора Герхелиа-Быҭәба, лажәа инагӡаны ҳазыӡырҩып: Кьамач иман ҩыџьа ахшара иԥа Маџьгәыр иԥҳа Тытышә. Маџьгәыр иԥацәа ҩыџьа–КәасҭеиРушьнии шыхәыҷқәазрабиԥсҭазаара далҵит. Ран Гәлидиа Жьиԥҳа зынӡа дқәыԥшын аҟнытә џьара хьыӡ ҷыдак лхымларц (аԥҳәысеиба лтәы цәгьоуп, арбаӷьҵәҟьа леиҽырбоит рҳәоит) азын, аҩныҟа бца, дад, ҳәа ларҳәеит, лабхәараа, амала рхәыҷқәа лырымҭеит, арҭ ара ирызҳароуп, араҟа ауп рџьынџь ахьыҟоу, даҽаӡәы дарбанзаалакгьы ихәаша иадыԥшылар ҳҭахым, иаԥсыуарам рҳәеит. Урҭ ҳәарада иахьиашаз рацәан, усҟан лара еибахаз аԥҳәыс зынӡа дқәыԥшын, аԥсҭазаара иара атәы ҟанаҵоит. Лара ҩаԥхьа аҭаацәара далалеит, ахшара лоуит. Амала, Кәасҭа дышхәыҷызгьы, иан хаҵа лцара гәнигон, имӷьаӡоз хьааны ицрыхон, лара ангьы игәнылгон. Лхәыҷқәеи лареи аибабара рыман, еиҿцаауан. Жьи напхи еиҟәызыҭхахьада! Аԥсҭазаара уҳәеит ҳәа...
Кәасҭа иашьа, изаамҭанымкәа зыԥсҭазаара иалҵыз Рушьни, Тамшь Занҭариаа ирымаз саб иаҳәшьа Мараса ԥас дҟалҵеит, длааӡеит. 10-ҩык ахшара иман. Иԥшәмаԥҳәыс Нели Џьалаӷониаԥҳа Кәтолтәуп. Рушьнии Нелии рмоҭацәа ҩыџьа Дауҭи Рушьнии урҭ ран Шьазина
Сангәлиаԥҳаи Лаҭатәи аверталиот иҭаблит. Иҷкәынцәа ҩыџьа Вахтии Даурии рдунеи рыԥсаххьеит, аха узеигәырӷьаша урҭ рхылҵ рҭынхеит. Егьырҭ – бжьҩык иԥҳацәеи иҷкәын Адлери анцәа ишиҳәара еиҵаҩҩы иҟоуп.
Кәасҭа аԥсҭазаараҿы дҵоураны иԥсадгьыли ижәлари рзы дхәарҭаны ишьақәгылараҿы, дарӷьажәҩаны дивагылан иаб иаҳәшьа Тытышә Герхелиа лԥа Аԥсны анҭыҵгьы еицырдыруаз апоет, апрозаик, аҳәынҭқарратә, ауаажәларратә усзуҩы Иван Ҭарба. Ус иҟаз ауаҩы нага игәцаракра краҵанакуан изызҳауаз збаҩхатәра ацәырҵра иаҿыз изын.
Иван Ҭарба ианшьцәа ҷыдала ҳаҭыр ду рықәиҵон, бзиа ибон, илшоз аказы ихы деигӡомызт. Иара усгьы аԥсуа ԥсҭазаараҿы аншьцәа рроль кырӡа аҵанакуеит аеҳәшьаԥҳацәеи аиаҳәшьаԥацәеи рзын, иалкаау аҭыԥ амоуп. Иван Ҭарбеи Кәасҭа Герхелиеи аешьцәа гәакьақәа реиԥш акәын ишеибабоз, реизыҟазаашьа шыҟаз.
Сара саб Кьамсыс иԥсҭазаара далҵит 1966 шықәсазы. Ҳарҭ, фҩык ахшара ишырҳәо еиԥш, маҟаҿамҳәараа ҳакәны ҳаилахеит. Еиҳа аб инапы, иԥхара анаҳҭахыз дҳаԥхеит. Аҟәатәи ашкол-интернат ҿыц анаадырт, Кәасҭа сашьцәа Иллариони, Валериани, сареи ҳааганы ҳҭеиҵеит. Ҳалгеит аинтернат. Ашьҭахь сара Аҟәатәи аҳәынҭқарратә арҵаҩратә институт сҭалеит, иара Кәасҭа ицхыраарала, сагьалгеит. Сашьцәа алимитқәа рызирхиеит Илларион Харковтәи аполитехникатә институт аҿы, Валериан Қарҭтәи аполитехникатә институт аҿы. Аҩыџьагьы ибзианы иалгеит. Ажәакала, Кәасҭа аҵара ҳирҵеит, ҳиааӡеит, ирылшоз акы ҳагырмыжьит иԥшәма Наталиеи иареи. Иԥсы ҭанаҵгьы дкәалкәало дҳашьҭан. Ҳаргьы ҳахьынеихьыԥшыз хәыҷгьы дугьы абаагәареиԥш ҳиқәгәыӷуан, бзиа даабон, ҳихӡыӡаауан акы ихьыр ҳәа ҳшәаны, еиҳаракгьы агәамбзиара ҵиго даналага нахыс. Данҳаԥха, дзыԥсаз еиҳагьы иаҳнырит, иҟамзаара иахьагьы ихьаагоит, игәырҩаны иҳацрыхоит. «Абраҟа ауп ҳдаракәац ахьалагаз, ҳабацәа урҭ рабацәа рыԥсы ахьықәу, бзиа ижәбала ҳқыҭа гәакьа Ӷәада, зегьы ҳзыҩниааз ҳаҩнаҭа ду», – абас ҳаиҳәон Кәасҭа, ҳаҩнаҭа ду иаҵанакуа хәыҷи дуи ҳанеизалак, ҳанеиқәшәалак. Урҭ ажәақәа ҳара ҳзы иахьагьы, иара дшыҟамгьы, рыԥсы ҭоуп, ҳдаракәац ҳадзыԥхьалоу доуҳатә мчык рымоуп.
Аԥхьаҩ ухаҵкы, аҩада зҳәамҭақәа аазгаз ауаа, апоет зынӡа изааигәаӡоу ҭаацәак иатәу роуп. Урҭ иҵегьы ыҟоуп, насгьы ҳаԥхьаҟагьы иаҳԥылоит рҳәатәы рыманы, аха уажәазы ҳарзыӡырҩып ҳҩымҭа афырхаҵа хада ибзианы дыздыруаз, изааигәаз, ашәҟәыҩҩцәа, аҵаруаа рҳәамҭақәа, ихазырҭәаауа, уаҩытәыҩсак, рҿиаҩык, ҩызак, қәлак иаҳасабала ихаҿсахьа, хазырҭәаауа.
Уажәы иаагап аҭоурыхтә ҭҵаарадыррақәа рдоктор, апрофессор Валери Бигәаа ҷыдала сышәҟәы азы ииҩыз астатиа «Кәасҭа Герхелиа сара исзааигәаз уаҩын» ҳәа хыс измоу. Уаҟа ҳаԥхьоит:
«Кәасҭа Герхелиеи сареи ҳаиуацәан – ҳандуцәа (ҳанацәа ранацәа) еиҳаби-еиҵби ракәын, еиҳәшьцәан. Аха Котик иан, Гәаџьа (ус акәын сара дшыздыруаз Жьиԥҳа Гәлидиа, лыҩныхьӡ ала), ишсызҳара исызҳаанӡа сан лаҳәшьа гәакьа лакәыз џьысшьон.
Гәаџьа даниуаз лан лара дылхыԥсааит. Санду, Ӷәарзалиаԥҳа Мама – усҟан дҭыԥҳаны дыҟан, аҭаацәара ҳәа дымҩахымҵыцызт, – ахәыҷы даашьҭԥааны аҩныҟа даалгеит, цәымҳала длааӡеит, аҵәыуара даналагалак, лгәыԥҳәы даҵаҵаны длыжьжьон. Ахәыҷы хәбаҟа-фбаҟа шықәса анылхыҵуаз аламҭалазы, санду сабду Воу Бирам дигеит, даныргоз ахәыҷгьы длыцыргеит. Дылхьынҳалеит, аҽшьра иақәылкит. Уа сандуи сабдуи рҿоуп дахьааӡаз, иахьлызҳаз, уимоу, хаҵа данцозгьы, уаҟоуп дахьдәылҵыз Гәаџьа.
Котик – ԥсаҭашкәакәагьы иан лышьҭрас иибаз, аанҿасраҳәа дахьаалозгьы Брымбаҟа акәын (Отаԥ иатәуп), сандуи сабдуи рахь. Аха сара саныхәыҷыз уа Котик дсымбацызт, избанзар, данаауаз иаб дыҟанаҵы акәын, даныԥсынахыс иаб иашьцәа уаҳа арахь даармышьҭит. Санду уи иӡбахә лҳәалон аҟароуп: «Котик иашәаҳәашьа», «Котик икәашашьа», «Ичамгәыр арҳәашьа».
Котик иани иаби уамак еидымхалеит, уи дышқәыԥшыз идунеи иԥсахит.
Шықәсқәак дыҟан Котик иан ланхәеи лабхәеи рыҩнду аҿы. Нас «аԥҳәысеиба арбаӷь леиҽырбоит» дацәшәазар акәхап сабду, Ӷәада Герхелиаа рҿы дцан, иааӡамҭа аӡӷаб диманы аҩныҟа дааит. Герхелиаа рхәыҷқәа – Котик иашьеиҵыб Рушьнии иареи – ран илырымҭеит, – «илжәша аӡыхь ахы ыҵнамхыц, лынасыԥ дазцап», – рҳәеит. Иҩбахаз, сандуи сабдуи рыӷраҭша лакәмызт Гәаџьа, иашоуп, драаӡеит, аха. Ари афакторгьы иазхәыцитурҭ,ҳәарада.Усиагьыҟалеит.Гәаџьахаҵадцеит.ЏьапуаХәахәадигеит,ԥшьҩыкахшаралоуит.Уинахыс Котик иашьеи иареи ран лахь ицо-иаауа изыҟамлеит. Герхелиаа ируамызт; илышьцылар рҭахымхеит, насгьы тәымжәлак аҿы. Реибара рзымхоушәа, аишьцәа хәыҷқәа ҩнаҭак аҿы еицрызҳартә еиԥш аамҭагьы рылахь ианымызт. Рушьни Тамшь Занҭариаа ирымаз иаҳәшьаду ԥас ааӡара дылгеит.
Котик сара дызбеит аинститут санҭала адырҩашықәсан, 1962 шықәсазы. Иара усҟан дҭаацәарахахьан – Натариеи иареи, ҟәба-ҟәшәо, рхәыҷқәагьы даргьы аԥошьҭа ааигәара инхон: Гәында ацәажәара лҽазылкуан, Беслан дҿыцныҟәан.
Гәаџьа, – «Котик иҟны унеи, ухы ирдыр, жьык шәалҵит», – ҳәа салҳәахьан, аха имԥан сықәымлацызт, сыԥхашьон. Сназгаз Џьапуаԥҳа Заира лоуп – анрыла Котик иаҳәшьа, – ларгьы техникәымк аҿы аҵара лҵон, ашьҭахь аинститутгьы дҭалеит.
Натариа атәахагьы цқьа иҳамҭакәа, акҿыҩрахьы ҳналгеит – астудентра уажәы илбазма. Акранаҳфа ашьҭахь Котик иуадахь, ҳаҩнеигалеит, ишәҟәқәа ҳирбеит, – «шәрылаԥш, ишәҭаху алышәх, шәанаԥхьалак, имырӡкәа исзаажәга», – иҳәеит. Истол қьаадла иҭәын, бӷьыцкгьы абжаҟара анны иаԥхьа иқәын калам хәыҷык ақәыршәны.
– «Татагьы ажәеинраалақәа иҩуеит», – лҳәеит Заира, сара даасыхәаԥшшәа (ус акәын сара аҩны ишсарҳәоз).
– «Аа афырхаҵа, иугәалашәо акы усзаԥхьароуп!», – иҳәеит Котик, сара сахь даахьаҳәын, дагьнақәыӷәӷәашәа. Сара схы ларҟәны сгылан, сҵыкканы. Сзиҿамԥшит. Нас, изулакгьы, сыбжьы сызҭымкаауа, ҿырҳәала издыруаз акы саԥхьеит.
– «Ибзиоуп. Исгәаԥхеит. Иабоуҵеи уара ажәеинраала
аиҿартәышьа? Аритм уҽҭаугӡоит, урифмақәа ԥшӡоуп. Ҳаԥсуа поетцәа иреиӷьушьода?
– «Баграт Шьынқәба».
– «Баграт ддууп, Баграт иажәеинраалақәа зегьы ласуп, ихаауп, аха аидара ду иаҵоуп. Уара апоезиа агьама умоуп. Амала уҩла, уаԥхьала, умаашьан».
Котик иажәақәа сырԥырԥыруа азеиԥшнхарҭахь сыргеит, амаҷар еиԥш ихааӡа исылсит, краамҭагьы исхыԥсаауамызт. Еиҳагьы сгәы арҟәандеит сыгәгьы арԥшааит исышьклеиҳәаз: «уԥхамшьан, уааила»! Азныказы дуаҩыхьшәашәазшәа збан, аха уажәы сгәы сшажьаз еилыскааит, сыԥсасиит.
«Исгәаԥхеит, уҩла, уаҟәымҵын, ашәҟәқәа урыԥхьала!» Арҭ ажәақәа саҳахьан сара уаанӡагьы. Аа-класск рҿы сантәаз.
Аҵараус ацашьа гәарҭарц азы ҽнак Аҟәантә комиссиак ааны иҟан Ҭхьына. Сара ашкол аҿы сыҟамызт. Аҩны ҳаилахан. Сицилиа Чачхалиаԥҳа – сырҵаҩ-қәыԥш – акомиссиа иалаз аӡәы илырбазаап снапҩыра зныз стетрад (уаанӡа уи лара илысҭахьан: «исызшәыриаш, ҳәа»). Адырҩаҽны, ашкол аҿы санааи, сырҵаҩы стетрад ыргьежьны исылҭеит, лыччаԥшь хаагьы насыхьлыршеит (ԥҳәызбеиқәак лакәын лара, ԥсаҭа-лаша, аха деиқәахаан. Изызӡари, цәгьала дысгәаԥхон, сыԥсы еиԥш бзиагьы дызбон, аха џьеи акы лсырдыррын). Стетрад иагәылан гәышьҭыхга-жәала иҭәыз шәҟәыбӷьыцк:
«Аа абааԥсы уҩла, угәы ацәумырхьшәашәан. Уара акы злыҵуа аӡәы уоуп. Уажәеинраалақәа даара ибзиоуп. Саламла, Руслан Қапба».
Абри ашәҟәыбӷьыц хәыҷы убысҟак саргәырӷьеит, убысҟак сгәы шьҭнахит–адунеи самкит.Сылабжышқәагьы ааханарҟәҟәалеит. . .
Аԥсуа интеллигенциа иреиуоу ҩыџьа ауаа ирҳәаз ахьеиқәшәаз даара иџьасшьеит. Еибырҳәама, аасгәахәт.
Уи нахыс Котики Натариеи рыҩны иҿаз ашә гәакьахеит сара сзын. Снеиуан-сааиуан. Иажәеинраалақәа реизгагьы сиҭеит, ҳамҭак аҳасабала. Уи «Анарха» акәын.
Котики сареи даара ҳаизааигәахеит, иҳабжьагылаз ашықәсқәагьы ҳабжьыҵит аспирантура салганы санаа ашьҭахь,иаҳхысыз ашәышықәсқәа аханҩеижәижәабатәи ашықәсқәа рынҵәамҭазы, аԥсуа институт адиректор Гьаргь Ӡиӡариа аҵарахьы сшишьҭыз еиԥш, сидикылт, амала, штатбжак ала. Иара убригьы цәгьала ирымпыҵикәкәааит «ҳашьцәа хазынақәа» (мызқәак ааҵуаны еиԥш, егьи абжагьы сызрымихит урҭ).
Котик усҟан Аԥсуа радио редактор хадас даман, акомитет ахантәаҩгьы дихаҭыԥуаҩын.
Ҽнак, ҳанааиқәшәа, – Уаала са схь, ҳааицәажәалап, – иҳәан, иусурахь сигеит, аха акабинет ахь акәымкәа, ахантәаҩы (М. Ш. Хәарцкьиа) иахь сыҩнеигалеит. Сиирдырит.
– Меджит Шакирович! Абри аҷкәын сара исзааигәоу аӡәы иоуп. Аспирантура далгеит, детнографуп, алитературагьы бзианы идыруеит, инапы аус ауеит, ҳхы даҳархәап, иауазар.
– Константин Меджгурович, уара дудыруазар, сара 78
мап сҳәом. Арзаҳал ирыҩ, корреспондентс даагоит, – иҳәеит ахантәаҩы.
Абасала, Котик сара дагьсзымҵааит, Аԥсуа радио аҿы аусура салаиргеит. Иааигәара сиргылт. Араҟа аус руан сҩызцәа бзиақәа, Симон Адлеибеи Вова Ҳашбеи. Напхгара ҳаиҭон Артиом Амқәаб – зус здыруаз, зыуаҩра ҳаракыз, зчеиџьыка ҭбааз аԥсуа хаҵа.
Котики сареи лабалагьы ҳаузеиҟәымхуа ҳҟалеит: уаха жәеинраалак иҩыр, уаҵәы ашьыжь дысзаԥхьон, сасык дизаар, ихәы ирхиар, сидиртәалон. Иара убри ашықәс азы  иҭыҵит Шалуа Инал-иԥа ишәҟәы «Вопросы этнокультурной истории абхазов». Уи анҭыҵҵәҟьа, аҭирҭахь инаргаанӡа, автор исиҭеит, инапы аҵаҩны, сараҵәҟьа сҟынӡа ихы ааигартә ддун азы. Ашәҟәы сыманы Котик иҟны снеит, иахьҭыҵыз сахьеигәыргьаз, ма Котик гәырӷьаҿҳәаша имысхырц азы мацараз акәым, сагьалаҽхәарц азгьы.
– Ари абааухәеи уара? Аӡбахә ныҵыҩ-ааҵыҩны исаҳахьеит, аха исымбацт. «Дорогому Валерию от души и сердца. Инал-ипа». Уара, Иналиԥа дуӡӡа инапы аҵаҩны ашәҟәы зиҭахьоу шамаха уаҩ дсыздырам. Дуқәгәыӷуеит, убоо... Пату ақәҵа. Уаԥсаха!
Шалуа Инал-иԥа ишәҟәы иахылҵыз аҭыӡшәа ду еицаадыруа ауп: аилыргара, ақәыӡбара, ажәлар рықәгыларақәа. . .
Аԥсуаа рыҷкәынцәа Москваҟа ирышьҭыз «Аԥсуа шәҟәы» апартиа аобласттә комитет аҿы ацәа анахырхуаз, Меджит Шекирович, «аԥсуа национализм ҵәыршыла иқәблаатәуп»! – аниҳәа нахыс, арадиокомитет аҿы аусура цәгьахеит, еиҳаракгьы Лыхнытәи аизара ашьҭахь. Симони сареи, – Мџьыҭ дықәымҵыр ҟалом! – ҳәа ҳақәгылт (бзиара ашьҭахь бзиара ыҟаӡам, нас). Ҳабжьы цәгьахеит. Икабинет ҳажәлеит. Котик ҳникылт: « Ԥхашьароуп , қәрала шәара дшәеиҳабуп, иага умҳәан, даԥсыуоуп,
жәларык дреиуоуп, ишәычҳа, ачҳара – хаҵароуп!» Ҳаргьы ҳҽаанаҳкылеит, ишҳарџьаџьацәаз аҟара еилаҳкааит. Котик игәра аагон. Аха, зегьакоуп, ашәҟәы ҩны аобком ахь иаагеит, «дҳашәмырбан!» ҳәа анҵаны.
«Уара, абри абас шԥеиҳәеи, анцәа иқәихыша?!» – иџьеишьон Котикгьы. Аха алеи алеи еицәыԥхашьоит. Аҿҿаҳәа диҿамгылеит. Уаҩаамысҭашәан Котик.
Ҟазшьала Котик дҭынчын, деиқәтәа-еиқәгыла дыҟан. Иагьарааны дубаргьы, деиқәҟаца деилаҳәан. Дҽырбаҩын. «Дзыҽырбои», уҳәаратәгьы иҟамызт: иҭеиҭыԥш, идырра, иҟыбаҩ уҳәа, зегь рыла деиқәшәан, аныхачаԥа даҩызан. Аха иаартра мариан. Цаԥхас иҟаз гәырӷьареишәан – агәырӷьареишәа, иҩызцәеи иареи зхатәаз. Уеизгьы-уеизгьы дааилаҳаны ижәуа уаҩы димбацызт, ианакәызаалакгьы ишәага-зага идыруан. Аҩеиқәаҵәа бзиа ибон, амала ҵәыцақәак анааникылалак, икьатеиԥҵәагаз илафқәа аацәыригон. Ашәаҳәара усгьы иара итәын, уи Герхелиаа ирҟазшьаҷыдоуп. Абжьааԥны данцәажәоз, ибжьы ҭахәаҽшәа иҟан, аха ахапа анаацәыригалак, иҵархон, ихаахон, иссирхон.
Иара убысҟангьы, еиҳа игәы аналаҟазгьы, Котик ихы-иҿы ианубаалон лахьеиқәрак, хәшәы змамыз хьаак. Ҭаацәала анцәа ишиҳәара дшыҟазгьы. Уи, атса еиԥш, еидарак даҵан, дзаҵыҵуамызт, имч ақәхомызт. Ус акәын – иргәаарагьы игәыҟаҵарагьы уамак аҭахымызт. Уахьихәаԥшуаз, алым еиԥш, деихаӷәӷәа-еиҵаӷәӷәа дыҟан, аха игәы ԥшқан Котик.
«Сара, исымам-исыхӡым, шысҳәоз исызҳаит. Сара исыгхаз зегьы схәыҷқәа ирыцлар сҭахуп. Аха, ишубо еиԥш, зегьы шәшыҟоу саргьы сыҟоуп, уамак аагарҭагьы сымам, суалафахәы – суалафахәоуп, снанагӡом, сгонорарқәа роуп, еиҳарак, ҵаргәас исымоу, ҿыӷәӷәала сзырцәажәо. Урҭгьы заҟароу удыруеит». Иахьа акәушәа исаҳауеит Котик иажәақәа, иқәыԥсычҳарақәа. Котик гәҭыӷьӷьаала дсацәажәон сара, ианакәызаалак. Уи сара
ибзианы деилыскаауан. Разҟыла кыр ҳаиԥшын азы. Иаргьы идыруан уи.
Котик ақалақь агәаҿы дынхон. Убри иахҟьаны, Натариа лассы-лассы аџьабаа лҳарбон. Иаҳтәарҭан-иаҳгыларҭан, иҳакрыфарҭан-иҳакрыжәырҭан, иҳаицәажәарҭан уи лыгҿаҩра. Амала ҳанцәажәоз, ҳазлацәажәоз атемақәа рацәаӡамызт: аԥсуаа зегьы ргәы иҵхоз амилаҭтә политика, алитература, аҟазара. «Ҳанеицәажәоз», сҳәеит, аха ианакәызаалак ажәа ахы зкуаз иара иакәын, ҳәарада. Даара иаԥхьахьаз аӡәы иакәын Котик. Уи зырҵабыргуаз акы акәын икаламгьы. Иара ихаан, иара иеиԥш аԥсышәалагьы аурысшәалагьы акалам зкуаз маҷын аинтеллигенциа рыҩныҵҟа.
Адырра – дырран, аха Анцәа илеиҵаз еиҳагьы еиҳан Котик. Иахьа хәлаанӡа апоезиа далацәажәозаргьы, ииҳәаша иоуан. Ирацәаҩын зажәеинраалақәа ҿырҳәала иҳәоз апоетцәа: Пушкини Блоки инадыркны, Ахмадулинеи Евтушенкои рҟынӡа. Аха аҽа поезиак иалаирҩашьомызт Баграт Шьынқәба ипоезиа. «Баграт ипоезиаҿ ашәа иузанымҵо жәеинраалак ыҟам, закәытә баҩхатәроузеи, уара, абри Анцәа илеиҵаз»?! – иџьеишьон еиҭаџьеишьон уи, ҿыцбарах дибазшәа. «Ахрашәа» аԥхьара игәы ахшәомызт, ҿырҳәала идыруазар ҟаларын ахы инаркны аҵыхәанӡа. «Аҿатә-уаа» акәзаргьы – убас. Амала, ҽнак «Амҳаџьырқәа ргарашәа» аԥхьара дналаган, дзамыԥхьеит... игәыԥшаара ииааит, илаӷырӡ ихәлаҵәеит. Дагьаацәыԥхашьеит. «Хаҵара ҳәа акгьы сылам сара», – иҳәеит, днахьаҳәын, ичабра ааиҿшьуа.
– «Шаԥсыӷ инхоз Зосҳан Ачба, дуаҩдун иаамҭала, – иҳәеитИуа.Шаԥсыӷ абаҟоу,ҳараҳабаҟоу»?–днасҿаԥшит Котик хәылбыҽхак, агаҿа ҳаваланы ҳашнеиуаз, сара дсызҵаазу, ихы дазҵаазу сзымдыруа.
– Аҭоурых ишаҳәо ала, ажәаатәи ашәышықәсанӡа, Абыхәаа (аубыхқәа) амшын аԥшаҳәахьы илбаанӡа,
Шәача акәша-мыкәша ркаанӡа, аԥсуа хылҵшьҭрақәа Азовынӡа инаӡон. Аха нас, Абыхәаа урҭ асал еиԥш ианрыбжьала, мраҭашәарахь иаанхаз адыгақәахеит. Урҭ ракәын ашаԥсыӷқәа.
– Ус анакәха, Иуа дызлацәажәо ахҭыс ҩышә-хышә шықәса зхыҵуа хҭысуп». Сажәа аахиркәшеит Котик. Хымԥада, сара исымҳәаргьы, иаргьы идыруан уи, сара сыла ишьақәирӷәӷәар цәгьа ибомызт акәымзар. Избанзар, уи иаҳарц ииҭахқәаз иреиуан.
Ари зхысҳәаауа уи ауп: Кәасҭа Герхелиа дпоетын, алитература инапы алакын, аха аԥсуара иадҳәалоу, иарбан ҵарадырразаалакгьы, дазҿлымҳан, «дазҿлымҳан» акәым, ибзианы идыруан, аҭоурыхи, аетнографиеи, афольклори зегь раԥхьа инаргыланы. Ус дыҟазароуп, нас арҿиаҩы. Акада акгьы изымдыруазар, иага абаҩхатәра имазаргьы, ииуа-ииҳәо ԥыдахоит, рҳәаақәа ҭшәахоит.
Ҳәарас иаҭахузеи, Кәасҭа Герхелиа ибаҩхатәра алацәажәара мариам. Еиҳагьы ицәгьоуп иуаҩышьа атәы аҳәара. Иара ихатәы дунеи имоуп ауаҩы. Иагьа дудыруазаргьы, инагӡаҵәҟьаны узигәылаԥшуам. Уи саргьы сҽазыскуам. Изҳәаша-изуша ҟалап. Дызгәалашәо маҷҩым макьана. Аамҭа цацыԥхьаӡа еиҳагьы дырбарҭахоит уи, еиҳаракгьы алитературатә критикцәа.
Кәасҭа Герхелиа поетк иаҳасабала, имаз абаҩхатәра еиԥшын аҵыхәтәаны сызхыԥшылаз иблагәыразқәагьы. Урҭ ҵаулан, иҵаулаӡан – ирҳәоз еиҳан, еилызкаауаз еиҵан.
– Саб аинфаркт ихьит, ареанимациаҿы дышьҭоуп, ҳәа Гәында адырра ансылҭа, алеи-аԥси рыбжьара ахәшәтәырҭаҿ снеит, акыр сихәоушәа, аҳақьымцәа ишырымуаз. Иаԥхьа стәан кыраамҭа, инапы кны. Акгьы иҳәомызт, ус дысҿаԥшуан. Саргьы ҿысҭуамызт. Блала ҳаицәажәон:
– Иҟоу убоит. – Избоит.
– Схәыҷқәа урхылаԥшла. – Хьаас иҟаумҵан.
– Сухоумыршҭын.
– Ԥсраҽнынӡа.
Аҵарауаҩ Валери Бигәаа Кәасҭа Герхелиа изкны, аҩадаишысҳәахьоуеиԥш,ҷыдалашықәса нанҳәарзы ииҩыз астатиаҿы имҩашьо иаарԥшуп апоет ихаҿсахьа, ихаҭара, насгьы илаз ауаҩра, ақәла, аколлегацәа ҳаҭыр рықәҵара, аԥсҭазаараҿы аамысҭашәала ахымҩаԥгара уҳәа убас иҵегьы.
«Константин Герхелиа Аԥсуа радио напхгара анаиҭоз аамҭазы уа аусура далагеит ҿыц ауниверситет иалган иааз, усҟан акыр иқәыԥшыз ажурналист, ашьҭахь иҵарауаҩхаз, ипрофессорхаз, акыр шықәса инеиԥынкылан Аԥсуа радиои ателехәаԥшреи рҟны аус зухьоу ажурналист Екатерина Гьаргь-иԥҳа Бебиа. Уи Константин Герхелиа изы лгәалашәара абас иҟоуп.
«Сара Аҟәатәи арҵаҩратә институт аҟны аҵара санҭала инаркны  есмша Аԥсуа радио аусура садыԥхьалан. Уи еиҳарак изыбзоураз, усҟантәи ашықәсқәа рзы Аԥсуа радио аԥсуа редакциа еиҳабыс иамаз Артиом Аџыр-иԥа Амқәаби Аԥсуа радио редактор хадас иамаз Константин Маџьгәыр-иԥа Герхелиеи ракәын. Иҳаҩсыз ашәышықәса 70-80-тәи ашықәсқәа рзы Аԥсуа радио традициа бзиан иаман аԥсуа ҿар еиуеиԥшым аҵараиурҭақәа ирҭаз, аԥсуа бызшәа бзиан издыруаз арадио аусура ҳадԥхьалара. Уи аамҭаз, Аԥсуа телехәаԥшра макьана иаадмыртыцызт азы, Аԥсуа радио имҩаԥнагоз аидиологиатә роль акырӡа иҳаракын. Аԥсуа радио аҟны снеицыԥхьаӡа сара дызбон акырӡа ихаҵа ԥшӡаз, зоура-зыҭбаара нагаз, зтәашьа-згылашьа аамсҭашәаз, заԥсшәаҳәашьа даҽаӡәы иламҩашьоз Константин Герхелиа. Уи иаразнак игәеиҭеит сара алитература акырӡа бзиа ишызбоз, ажәеинраалақәа шызыҩуаз. Аԥсуа радио аҟны имаҷ-иду сықәгыларақәа рышьҭахь, иусурҭа уада ахь снаиԥхьо далагеит. Уи иусурҭа уада ыҟан Аԥсуа радио аԥсуа редакциа аҿаԥхьа. Константин Герхелиа Аԥсуа радио аҟны аус зуаз ахредакциакгьы ирзеиԥшны хадара азызуаз редактор хадан, насгьы Аԥснытәи аҳәынҭқарратә телерадио акомитет ахантәаҩы дихаҭыԥуаҩын аҟынтә хазы ихала ауада иман. Усҟантәи аамҭазы ахантәаҩы инаҩс ус аусурҭа уада зхала измаз дыҟамызт. Редакциацыԥхьаӡа быжьҩык-ааҩык уадак аҟны аус еицаҳуан, ҳкьыԥхьыҩцәагьы уа иҳалатәан, ркьыԥхьга машьына ауада зегьы абжьы ҩныҩуа. Константин Герхелиа иусурҭа уада еизыхәхәаны иҟан, аган аҟны афонотекагьы аван. Уахьынтәи идырҵәыҩуаз амузыка абжьгьы иара иуада ианыҩныҩуаз ҟалон. Аха иара ихы шьҭымхыкәа есымша акы аҩра даҿын, мамзаргьы акы даԥхьон икалам кны, ана инаҵишьуан, ара инаҵишьуан, акы алиҩаауан. Сара снеицыԥхьаӡа дызлацәажәоз еиҳарак аԥсуа бызшәа акәын. Иара ишицәаҩаз еиԥш, дмыццакӡакәа аефир ахь ицаз аматериалқәа згәылаз амикрафонтә папка даахан сара сматериал аагәылхны иаԥхьа инықәиҵон. Нас дналагон абас ацәажәара:
– Бматериал снапы анахызгоз бара быстиль, бҩышьа, ббызшәа омак сахьымсит, џьара гха дук смыриашазар. Аха уажәы ибасҳәарц сҭахуп абри аҳәоу бҩырц шахәҭаз абас шакәыз....
Абас дналаганы Константин Герхелиа иҩны иаазгаз аматериал иагыз-иабзаз саҳәара иҽыназикуан. Аха урҭ иара иҳәон сара ақәыԥш џьара акала сламырҟәыкәа, сыбла дхыԥшыло, џьара сгәы иалсуа акы ибар, иажәа еиҳагьы ирԥсыҽуа, иара алаф ахьгьы иниаго. Абас уи сҳәоу артәашьа, сажәақәа реишьҭаргылашьа, сбызшәа аҳәашьа дацклаԥшны еиҳа ишеиӷьу ҳәа игәаанагара саиҳәон. Убас еиԥш Константин Герхелиа иусурҭа уадахь инеиԥхьоз, дзацәажәоз, зыгхаԥхақәа зеиҳәоз рацәаҩын. Уи ала иубон уи шаҟа аҿар дрызҿлымҳаз, аԥсуа сахьаркыратә бызшәа ииашан ахархәара ҳалаиааӡарц шихықәкыз, литературатә бызшәала аҩра ҳалшартә, ҳхәыцртә ҳаҟаҵара дшашьҭаз.
Ашьҭахь, сара сҵара ажурналистика афакультет ахь ииаганы аԥхынтәи апрактика ҳәа Аԥсуа радио аҟны санаалоз, еиҳа иааигәаны дыздырит Константин Герхелиа. Сҵара ашьҭахь аусура сахьалагаз Аԥсуа радиоҿы хаҭала сара стематикатә дырраҭарақәа аредакциа рзызуаз иакәын иара. Урҭ ашықәсқәа рзы (1981–1983) еиҳа избарҭахеит Константин Герхелиа ипрофессионалтә усушьа иара убас иуаҩышьа, иҟазшьа.
Константин Герхелиа редактор хадас дызлаҟаз ала, аефир ахь ицоз адырраҭарақәа зегьы инапы рхигалар акәын. Ибзиаӡаны аредакциа рзиуан аԥсышәала ицоз адырраҭарақәа. Иара убас уи инапы иҵихуан урысшәалеи қырҭшәалеи аефир ахь ицоз адырраҭарақәагьы. Ибзиан идыруан ақырҭшәа, ақырҭуа редакциа аусзуҩцәа қырҭбызшәала ирҳәоз аҭак риҭон. Дара ирҳәо саҳахьан ҳара ҳаасҭагьы ақырҭуа сахьаркыратә литература идыруеит, ҳбызшәагьы инарҵаулан иныруеит ҳәа. Убас еиԥш аредакциа азиуратәы аурыс бызшәагьы идыруан, аурыс классикцәа рҩымҭақәа ҿырҳәала иҳәалон, исахьаркны аԥхьарагьы илшон. Аха иалкаан иазгәаҭатәуп уи шаҟа иҵаулан, шаҟа игәылырҭәаан аԥсуа бызшәа идыруаз. Уи иажәақәа зегьы шәаҳәон. Акырӡа срызҿлымҳан Константин Герхелиа аефир иазирхиоз арадиокомпозициақәа. Урҭ алитературасахьаркыратә,амузыкатә радиокомпозициақәан.Аԥсуа сахьаркыратә литература ахархәарала еиҿикаауан Аԥсны иазкыз арадиодырраҭара неиҵыхқәа. Урҭ еиҳарак аефир ахь ианырышьҭуаз Аԥсны Асовет мчра
ашьақәгылара амш март 4 азы акәын. Сгәалашәараҿы инхеит «Аԥсны лаша сымратәыла» ҳәа захьӡыз адырраҭара. Араҟа ахархәара рыман аԥсуа поетцәа Аԥсны иазыркыз ражәеинраалақәа иреиӷьӡақәаз. Иара убас адырраҭара иалагалан урҭ ажәеинраалақәа еимаздашаз атекст хьыршәыгәқәа. Атекстқәа кьаҿын, игәылыршәан, иҵаулан, уаахнахыртә бызшәа цқьала иҩын. Ахархәара риҭон аиҿырԥшрақәа.
Аԥсны иазкны еиҿикаауаз адырраҭарақәа рҟны иахьанӡагьы исыцуп уи иҳәоук. Уи абас иҟан: «Аҭоурых абарбалқәа ирыхәлашәеит усҟан Аԥсны». Уи аҳәоу ансаҳа сара сыблаҿ иаазгеит аӡы ӡлагара иамоу абарбал ду Аԥсны шынеибаку иахәлашәаны иалагозшәа. Убас еиԥш ихы иаирхәоз аиҿырԥшрақәа, аметафорақәа, аепитетқәа рацәан.
Константин Герхелиа иаԥиҵеит имаҷымкәа арадиодырраҭарақәа аԥсуа шәҟәыҩҩцәа ирзикыз. Урҭ рҟынтә наунагӡа сыхшьыҩ аҟны инхеит Алықьса Лашәриа изкны иаԥиҵаз. Константин Герхелиа ирадиодырраҭарақәа иара иаԥхьаралагьы еиҿкаау шыҟоугьы, еиҳарак урҭ ирыԥхьоз Ҭина Қорсаиеи Алықьса Ермолови ракәын. Иахьагьы Аԥсуа радио афонд аҟны инханы иҟоуп Константин Герхелиа ирадиодырраҭарақәа. Урҭ хәы змаӡам рҿиаратә ҭынхоуп.
Константин Герхелиа редактор хадак иаҳасабала ихы алаирхәуан ах-редакциак рҟны имҩаԥыргоз «алетучкақәа» (ус рыхьӡын адырраҭарақәа реилыргара иазкыз аизара кьаҿқәа). Абраҟа Константин Герхелиа иааџьаушьаратәы ихы аамсҭашәала имҩаԥигон. Араҟа уи зынӡаск акритика ҟаиҵаӡомызт, адырраҭарақәа зегьы рыбзырӡы акәын ииҳәоз, ажурналистцәа ирықәҿиаз цәыригон, ирымаирҽхәон, иреиӷьыз рҳәоуқәа аликаауан. Аха аизара анынҵәалак ашьҭахь, аӡәаӡәала иуадаҿ ҳнаган иҳаиҳәон ҳдырраҭарақәа
ирыгыз. Аха уигьы иҳәон акыр ирҟәымшәышәны, аӡәгьы ҳгәы цәымҟьакәа.
Сара ажәеинраалақәа злазыҩуаз ала Константин Герхелиа бзиа ибон иҿыцны ииҩыз ажәеинраала сзаԥхьара. Убас зны дысзаԥхьеит аԥсуа ҭыԥҳацәа ирызкны ииҩыз ажәеинраала. Уаҟа иҳәон: «Аҭыԥҳацәа рыхцәы шьқьыруа...» ҳәа. Абри ажәеинраала иалкаан сыхшыҩ аҟны инхеит. Иара убас иара дазҿлымҳан сара иаԥысҵоз сажәеинраалақәагьы, санизаԥхьалозгьы ыҟан, исабжьигахьазгьы рацәан, аха исаиҳәон сара сырҿиараҿ апублицистика еиҳа аԥыжәара агарц шалшоз, рыҩбагь еицааиуа рымаҵ аура шзалымшоз.
Усҟантәи аамҭазы иҟан главлит ҳәа захьӡыз адырраҭарақәа знапы рхызгоз аилазаара. Зны арадио аефир иазсырхиеит Анхәа иалҵаз Иасон Гәымба изкыз адырраҭара. Уи Аџьынџьтәылатә еибашьра Дуӡӡа аан анемеццәа дрытҟәахьан, нас дыбналан апартизанцәа рахь диасит, афранцызтә ҿагылара ихы алаирхәит. Убри изкны адыррҭара аефир ахь ианца, Аԥсуа радио ахь иааит хҩык ақырҭуа милаҭ иреиуаз ахацәа. Константин Герхелиа иуадаҟны снаган исацәҳаит ибышьҭыз адырраҭара Асовет мчра иаҿагылоит, иаԥсам ауаҩы дӡырыбгеит ҳәа. Сара стәала аҭак рысҭоит ҳәа салагеит, аха Константин иблала исирбеит акы аҳәара шаҭахым. Ҳаицәажәара ахыркәшамҭаз Константин Герхелиа иҳәеит ас еиԥш уаҳа агха шыҟасымҵо, ирҳәаз сшазхәыцуа ала. Дара анца ашьҭахь Константин Маџьгәыр-иԥа исаиҳәеит урҭ ирҳәаз хьаас исымкырц, маӡа-аргама иаԥсоу ауаа шӡыргалатәу, рыхьӡ аҭоурых аҟны инхартә ишыҟаҵатәу.  ансеиҳәа, саргьы сыԥсы ааҭалеит. Усҟантәи аамҭақәа рзы сара салагахьан 30-тәи ашықәсқәа рзы харада ахара зыдҵаны идырӡқәаз аԥсуаа ирызкны аматериалқәа реизгара, аефир ахь рышьҭра. Уи атемагьы макьана ишаҳҭахыз аефир ахь иҳазнагомызт, аха Константин Герхелиа
иҳәеит уи азы агәкажьра шаҭахым, идырӡыз рҭынхацәа рыҿцәажәареи, иҭакны ихынҳәыз ргәалашәарақәа ранҵареи аус иацысҵарц, аӡәы дыбԥырхагахар сара избап ҳәа. Уи нахыс еиҳа сгәы рҭынчны ари атема аус адулара иацысҵеит. Иахьа уажәраанӡагьы ихысмыркәшаӡац. Урҭ зегьы сара сархив аҟны иҟоуп. Мышкызны шәҟәны аҭыжьра схықәкуп.
Аԥсуа радио аҟны аус еицаҳуанаҵы Константин Герхелиа еиҳабыс, мҩақәҵаҩыс хаҭала сареи сықәлацәеи иҳамаз иакәын.
Иажәабжьгарақәа,ихшыҩҵакқәаиахьауажәраанӡагьы исыцуп, сара сеиԥш шәҩыла усҟан инеиҵагылаз Аԥсуа радиои ателехәаԥшреи русзуҩцәагьы ирыцуп.
Аха зегь раасҭа сгәалашәараҿы наунагӡа иаанхоит Аԥсны аибашьра анцоз аамҭазы Лаҭатәи атрагедиа иазкны ииҩыз ажәеинраала, уи алахьеиқәҵаратә митинг аҟны иаԥхьашьа, игәаҵантә иаауаз игәыҭшьаагаз иажәақәа, иҿаԥшылара зеиԥшраз.
Уи ажәеинраала иацу агәынқьбжьы ҳашьхақәа ирҿыҩлоит наунагӡа.
Абраҟа иацысҵарц сҭахуп Константин Герхелиа ихшареи иԥшәмаԥҳәыси рыӡбахә. Константин иԥҳа Гәындеи сареи аамҭаказ Аҟәатәи арҵаҩратә институт аҟны аҵара еицаҳҵон. Уи ианакәзаалакгьы ауаҩра злаз, аҩыза ихаҵгылашьа здыруаз, зхы шьҭызымхуаз, згәы ҭбааз ҭыԥҳан. Ҳаныстудентцәазгьы ҳҵараҵашьа, ԥсуаҵасла лхымҩаԥгашьа уҳәа рыла аҩызцәа даарылукааратәы дыҟан, дыҟоуп ус иахьагьы. Ашьҭахь 30 шықәса инарзынаԥшуа факультетк аҟны аус еицаҳуеит. Убри аҟынтә исҳәарц сылшоит Гәында Герхелиа ибзиан дыздыруеит ҳәа. Ззанааҭ иазҟазоу, арҵаҩратә, ааӡаратә баҩхатәра злоу, аиҩызара ӷәӷәа пату ақәызҵо, аԥсуара инагӡаны зцәа-зжьы иалоу, есымша ихааӡа аԥсшәа уазҳәо, иуҭаххалак аус аҟны илылшо ала иудгыло лакәны
даҳдыруеит ҳара лҩызцәа Гәында Константин-иԥҳа. Еиҳарак сара илымасырҽхәо лаб ихьыӡ акамыршәра дахьазааԥсо, дзаԥсаз еилкааны иара идырраҭарақәа афонд иазынхаз дахьазҿлымҳау, иҩымҭақәа аус рыдулан рҭыжьра дахьашьҭоу, дыздыруаз ҳгәалашәарақәа пату ахьрықәлҵо ауп. Гәында лан есымша ахаара зцыз ԥҳәыс ԥшӡан. Гәында лани лареи еиҳәшьцәаҵас иҟәбаҟәшәо ацәгьа абзиа рҿы есымша еицын, еицыршәангьы исымбацызт. Уажәы уи лдунеи ахьылыԥсаххьоу даара цәыӡ дууп аԥҳа лзы. Аха Гәында лыԥҳа Аманда сынтәа қәҿиарала ҳуниверситет иҭалаз, лан лзанааҭ англыз бызшәа алызхыз, Гәында лзы дыԥҳаны, насгьы диаҳәшьаны лывагылара даҿуп. Уи ҳара, Гәында дыздыруа, пату лықәызҵо зегьы ҳаигәырӷьоит. Иагьаҳҳәоит Гәында инагӡаны лыбзиара ббааит быԥҳа ҳәа. Баб Константин Герхелиа ихьыӡ рыцзаауеит есииуа, уи иԥсы ҭоуп ирҿиамҭақәа, ипублицистикатә ԥҵамҭақәа, иуаҩышьа, иаԥсуара рыла».
Ухаҿы иааиуеит ашьҭамҭагьы еилфаҷа иннажьуеит, еиҳа ииашаны иуҳәозар изызку ауаҩы ихаҭаратә ҟазшьақәа алыркаауеит уи иҩызцәа, иколлегацәа, иуа игәыцхәы ргәалашәарақәа. Урҭ рыхә еиҳагьы иҳаракуп иара Кәасҭа Герхелиа ихаҭа иԥсы ҭаны данҳалагылам аамҭазы иахьҩу, иахьаԥҵоу. Сара исҳәарц сыхәҭоуп сышәҟәы афырхаҵа хада изкны шәгәаанагарақәа бӷьыцк иадамхаргьы, исзыжәҩыр сҭахуп ҳәа назасҳәалак зегьы гәахәарак рхы-рҿы иқәлон, ишазыразыз иаразнак иубон.
Кәасҭа Герхелиа изы иага ҳҩырагьы даԥсоуп, ихәҭоуп ҳәа акәын исарҳәоз. Арҭ ирҳәоз рыхшыҩзцарақәа исырҭаз, ҷыдала сышәҟәы азын исзырҩыз ргәалашәарақәа идырҵабыргуеит. Ус шакәу аԥхьаҩ ухаҵкы иубоит.
Ҩаԥхьа ирыцаҳҵап Кәасҭа Герхелиа изку агәалашәарақәа. Уажәы ҳалзыӡырҩып афилологиатә ҭҵаарадыррақәа рдоктор, апрофессор, Аԥсны аҭҵаарадыррақәа Ракадемиа алахәыла-корреспондент Лили Ҳагба. Абар уи илҳәауа:
«Уԥсҭазааратә мҩаҿы иуԥылар ҟалоит ҷыдала ҟазшьак ала иудыруа зегьы ирылукаауа ауаа. Иҟалалоит иара убас ауаҩы дызлаухамышҭуа аҟазшьа аҷыдарақәа рацәаны еицимазар, убрахь иҭеиҭыԥшгьы нацҵаны. Сара схәыҷра аахыс, иԥшрагьы бзианы, маха-шьахала деинааланы, ицәажәашьагьы ԥшӡаны, дҟәышны, дҳалалны ҳҭынхацәа ааигәақәа рыгәҭа игылаз иакәны схаҿысгәаҿы дынхеит Кәасҭа Герхелиа.
Сара Аҷандара ашкол санҭаз аамҭеи (1969 шықәса рзы абыжьбатәи ашкол салгеит) уажәи еидыскылар, дунеик аҟнытә даҽа дунеик аҟны саанаганы сыҟоушәа сгәы иабоит. Избан акәзар, уиаахыс уаанӡа избаци ишызбац иаанхаз шмаҷымгьы, еиҳа еиҳахеит ҿыцбарахк иҟалаз – иаҳтәым-иҳамам.
Усҟан амобилтә еимадара ауҟахыз... Асас иааира еснагь иазыԥшын, усҟан акәҵәҟьан уи ицыз «ибыжьнасыԥк рыҟнытә руакы аԥшәма иҿы ианынижьуаз...». 120 шықәса инарзынаԥшуа инызҵыз сабду Ҳаг Маҳҭи, 104 шықәса дшырҭагылази зыԥсҭазаара иалҵыз санду Гәынԥҳа Ӡыркәии рысас гәашә уахгьы-ҽынгьы иаартын. Ҳаиашьара, ҳауа-ҳҭынха, ҳгәылацәа, ҳақәлацәа зегьы ибзиаӡаны еицырдыруеит абри атәы.
«Миназ лымаҳә дааит!» – ҳгәашә иҭалоз ауаа данрылибаалак, ихы-иҿы ихалашон сабду. Дышьҭыԥрааны дааиуазшәа убон Котикгьы сабду иахь иҿанааихоз. Миназ захьӡыз, сабду иаҳәшьеиҵбы – Котик иԥшәма Гәлариаԥҳа Наталиа лан лакәын, Минази Шьрыни рыхшара ԥшьҩык – рыхыҩ ԥацәа Толик, Вова, Ваниа, рыԥҳазаҵә уамакала раншьа игәараҭа ргәы азыбылуа ирааӡеит. Сара схәыҷын, аха ибзиаӡаны исгәалашәоит сабдугьы аҩнра имцакәа иԥсыз иаҳәшьа
Минакагьы уамашәа ишыгәцараркуаз Миназ лыхшара. Ианакәызаалак хәыцырҭас ирыман урҭ рыԥҳазаҵә разҟы бзиак лоундаз ҳәа. Наталиа илынасыԥхаз Котик Герхелиа ҳгәараҭа иҭиааз аӡә иеиԥш дрыԥхьаӡартәы ихы дирбеит аханатәгьы. Нхарҭалагьы ҳаизааигәоуп Аҷандара, иабхәараа рҟны ҭаацәала инеины, урҭ баны, ҳара ҳҿгьы иааиуан. Исгәалашәоит, Котик, аԥсыуаҵас дыԥхашьаны, даду дцәажәонаҵ, дгылан, ԥыҭрак ус акәын, аха нас зны сабду ус иҳәеит: «Дад, абра уааины уаасыдтәалар, сызхара суацәажәоит, уара угыланы, сара гәатабӷата стәаны, аамҭа ганы сцәажәо салагар, сгәы ҭынчӡам, уааи, утәа, дад!» Котик, уаҳа акгьы мҳәаӡакәа, дааԥышәрыччон, днеины арымала днаидтәалон. Ԥыҭк иансызҳа, даду сиазҵааит: «Абри Котик дааицыԥхьаӡа ҭыԥк аҿы дтәоит, иҭыԥ иԥсахӡом, уаргьы уҭыԥ уԥсахӡом, уи еилкаауп, уара аҭаацәа уҳаиҳабуп (сабду астол аханы дтәан еснагь), аха Котик ус зыҟаиҵои?» – ҳәа. «Уи даԥсыуоуп, дахьтәаша, дыштәаша ибзианы идыруеит, «иани иаби идырҵеит ианаамҭаз, уи саргьы саҳаҭыр ибоит, ихгьы пату ақәиҵоит», – иҳәеит. Аҵх акыр инеихьазаргьы, сабду ацәа дакӡомызт Котик даниацәажәоз. Котикгьы длахҿыхӡа дизыӡырҩуа, игәы дамыргакәа, дмырццакыкәа еилфаҷа азҵаарақәа ииҭон, ииҭаху аҭакқәагьы иаҳауан. Сыбла ихгылоуп иеиқәлацәоу, еибаҭаху ҩыџьа анзеидымҵуа еиԥш дара анзеидымҵлоз. Мызкы инахыҳәҳәар, – Котик дмааижьҭеи акыр ҵуеит, ҭаацәала иаандаз, ҳаибамбози, – иҳәон. Убриаҟара уи игәы дақәшәон.
Абзиа иатәума, ацәгьа иатәума, Котик дықәгыланы дцәажәозар, ицәажәашьала, иҩызцәа дрылукаауан. Алафҳәараҿгьы ихәы ҭаирхомызт.
... Даара ирацәоуп Котик дызласгәалашәо ахҭысқәа. Аха акы еиԥшым Ҳџьынџьтәылатә еибашьраан ҳаӷацәа Лаҭа иҭадырхаз аҳиарплан иҭаблыз рыбаҩқәа Гәдоуҭа
анышә ианамардоз, иара урҭ ирзикыз, ԥсеивгарак ала ииҩыз ажәеинраала данаԥхьоз аминуҭқәа...
Саргьы убра ишьҭахь сгылан...
Апоет илаӷырӡ игәы кылнаҵәон, ажәацыԥхьаӡа дгәынқьуан, ибжьы ҵысуан... Убысҟан убра иеилагылаз, ҩынҩықәра наҳҵыргьы ҳабла ихымҵуа ахлымӡаах хаҭа иалаԥшуаз зегьы, Кәасҭа Герхелиа ибжьы зны ҳаԥсы ҭнахуан, даҽазныхгьы ҳаԥсы ҭанаҵон – ашьоурахьы, аиааирахь иҳаԥхьон...
Абар даҽа гәалашәаракгьы. Уи авторс дамоуп СССР-и, Урыстәылеи, Аԥсни ажурналистцәа Реидгылақәа рлахәыла Владимир Саҭбеи-иԥа Аҳашба.
«Сымҩашьозар уи Аԥсуа радио редактор хадас днашьҭын 70-тәи ашықәсқәа рҽанааиҩыршоз. Усҟан ҳрадио атехникатә амчхара ахылаԥшра заҟа иагыз иааџьоушьарын. Апартиа аидеологиатә хәышҭаара иауакыз, уи адҵеи ахылаԥшреи аус азызуаз иагыз, иабзаз рымбо иҟаларымызт. Аха ахылаԥшыҩцәа Қырҭтәылан, дара Аԥсуа радио техника еиқәшәала аусура бзиа аиҿкаара – аԥсуа милаҭ доуҳатә хәышҭаараны иҟалар рҭахымызт.
Абас иҟан иааркьаҿны иуҳәозар Константин Маџьгәыр-иԥа аусура даннеиз ҳрадио аҭагылазаашьа. Иара, апартиа обком аноменклатуратә усуҩ изгьы уи иџьашьатәын – абасҵәҟьа игәыгәҭажьуп ҳәа сыҟамызт – иҳәон далашьцылаанӡа. Аха уеизгьы Аԥсуа радио аԥсы ҭан, аус ауан. Иара ирласны аколлектив дырзааигәахеит, иуадаҩыз русура иҽынаԥишьит идырраҭарагьы арадиозыӡырҩцәагь ираҳаит. Снапхгаҩуп – ҳәа адҵа ҟаҵара мацара ицәаҩамызт, аус еицызуа, еизааигәаз, еилибакаауаз аицнагаҩцәа днарывагылт.
Аусура ашьҭахь ҳааидтәалар илаф-самарҟәыл иазымӡырҩуаз, ашәа ацәыргара ма апианино днадтәалар иаацимырӷызыр ҟалозма. Ицныҟәара гәыԥҵәагамызт,
иажәа-иашәа, ҿырҳәала ирацәаӡаны иидыруаз ажәеинраалақәа дзыԥхьоз еицыз рымҩа аркьаҿуан.
Бзиа ишԥаибоз иқыҭа. Иара ахьӡ – Ӷәада аниҳәоз хаара-гәыблырак инагӡаны изымҳәоз аҵубаауан, иара изы ԥсеивгара-гәалашәаран.
Исгәалашәоит ҽнак Ӷәада ҳаиццеит, ақыҭан еизарак ыҟан, араион анапхгара, алархәны. Сара сцара мыцхәуп – анысҳәа – аҩызара сзууп... сқыҭахь... – даахыхәмарит. Саргьы «ала аапкыр иахьцо».. ҳәа инацысҵеит. Уи ус рҳәо уажәада имаҳацызшәа – ус зырҳәоз ҳәа аиҭаҳәара дналагеит амҩан. Ӷәада ҳаналала ацәажәара дааҟәыҵын дхәыцуа ашьхарахь дыԥшуан, нас – знымзар-зны ҩаԥхьа уахь сызхалару – иҳәеит, даақәыԥсычҳан. Амашьына ҳанааҭыҵ аусҳәарҭа аԥхьа еилагылаз Ӷәадаа – Котик дааит!.. – аарылаҩит. Уи инаркны аҽны акыр аамҭа иареи сареи ҳаицәажәартә ҳҟамлеит. Ҳанааизынха сиазҵааит – иуарҳәоз унаԥхьо-уааԥхьо, гәыԥ-гәыԥла ургәылакны ҳәа.
Даасыхәаԥшын ус иҳәеит: – аутәы, аҳәатәы маҷума... урҭ ргәы иҵхо ихы гәыбӷан аҭо, – сара уиаҟара сылшо џьыршьагәышьоит...
Уи аҽны сара агәра згеит Константин Маџьгәыр-иԥа иқыҭауаа ҳаҭыр шиқәырҵоз.
Апоезиатә ԥшқарахратә доуҳала деибаркны дызкыз иуаҩытәыҩсара хазырҭәаауаз хҭыск. 70-80-тәи ашықәсқәа Аԥсны амилаҭ-хақәиҭратә ҵысра иамыҽханакны иҟан. Ажәлар реизарақәа, аҿагыларатә акциақәа мҩаԥысуан, урҭ зегь аҭакзыԥхықәыз апартиа аусзуҩцәа ақәыӡбон. Абас апартиа Аҟәатәи ақалақь комитет абиуро аҟны еицырдыруа ашәҟәы 130-ҩык знапы аҵазҩыз рахьтә амузеии Аԥсуа радио аусзуҩцәеи уи аилатәараҿы ирықәӡбон. Аа-сааҭк ицоз абиуро аилатәара ашьҭахь аҵх цахьан, Константин Мыџьгәыр-иԥеи сареи ҳкарауараха, ҳаԥсы ҳаманы ҿымҭ ҳнеиуан. Афилормониа ҳаннаҩс
иара маҷк ишьаҿа иаагирхеит, санаахьаԥш Дырмит ибаҟа аԥхьа инапқәа игәыҵаԥса дгылоуп. Сааиԥеиԥшит, аха са сахь иҿанааиха, ишҟа сҿынасхеит. Санынаидгыла илабжышқәа иҿыкәкәон, иԥштәхәы аауцәымӷхартә иҟан, игәабзиара шыуашәшәыраз анаасгәалашәа ашьшьыҳәа, ижәҩахыр снапы нықәысҵан, уаала сҳәан, иҩнынӡа днаскьазгеит, иахьагьы, уажәгьы абри анаасгәалашәо, усҟан игәы еиқәызҳәалашаз ажәа ахьсызиамҳәаз сгәы иалоуп...»
Аԥхьаҩ, ухаҵкы, игәоуҭозар акәхап Кәасҭа Герхелиа иҩызцәа, иколлегацәа, изааигәаз ауаа абраҟа згәалашәарақәеи зҳәамҭақәеи аазго уи имаз аҟазшьа ҷыда бзиақәа гәцаракны џьара акы рцәыбжьахар ҳәа ишәаны ишихцәажәо, насгьы иаҵшьны ишазгәарҭо, аԥсабара уи инаҭаз ибаҩхатәра шхәыдамыз. Аԥсҭазаара еснагь иацу еиуеиԥшым аҟыба-ӡыбарақәа шаԥықәсылозгьы аԥыжәара шагоз. Урҭқәа зегьы жәаҳәарада ихыҵхырҭан ицқьаз, иҵоураз, иҟәыӷаз, алаӡара змаз индивидтә хаҭара.
Убарҭ иреиуоуп аладагьы иаҳарбо Кәасҭа изку агәалашәарақәа. Уажәы ажәа иаҳҭап апоет, апрозаик ауаажәларратә усзуҩы Терент Михаил-иԥа Ҷаниа. Абар уи ииҳәауа:
«Сара раԥхьаӡа акәны Константин Герхелиа дызбеит иаҳхысыз ашәышықәса 50-тәи ашықәсқәа рызбжазы. Аԥсны жәлар рпоет Баграт Шьынқәба инапхгарала, Аԥсны ашәҟәыҩҩцәа реидгылаҿ имҩаԥысуан аҩра иалагаз алитературатә ҿар рсеминар. Ари асеминар азы ақыҭақәеи араионқәеи рҟнытә иааԥхьан ақыҭа школқәа рҵаҩцәа – ажәеинраалақәа зыҩуаз. Урҭ рсеминар аиҿкаара, амҩаԥгара, аҩра иалагаз аҿарацәа рхырҵыхәа иазкыз аинформациақәа ҟарҵон зырҿиамҭақәа рыла Аԥсны еицырдыруаз апоетцәа Алықьса Лашәриеи Кәымф Ломиеи. Асеминар ианалага, еиҳа инеиҵыхыз
уадак аҿы хыԥхьаӡара рацәала аҿар еизеит. Ҳара ҳаиҳабацәа ари ахәылԥаз алитературатә ныҳәа аасҭагь ахә ҳаракны иршьон, избан акәзар, Асовет Еидгылаҿы арҭ ашықәсқәа раан иҟалаз, ауаҩы агәыӷра изҭоз аиҭакрақәа аԥсуа жәлар ркультуратә бзазара лашара хәыҷык ақәнарԥхон. А. Аџьынџьал, Ш. Ҷкадуа, Н. Ҭарԥҳа, Пл. Бебиа, Вл. Анқәаб, Џь. Тапаӷәуа, Б. Ҭыжәба уҳәа аӡәырҩы араҟа – А.М. Горки ихьӡ зху Аҟәатәи арҵаҩратә институт аҟны аҵара рҵон. Убри аҟнытә А. Лашәриеи К. Ломиеи еиҳарак изызҿлымҳаз ақыҭантә иаарыԥхьаз – С. Ҭаркьыл, Ан. Кәыҵниа, П. Логәуа, В. Чуаз уҳәа реиԥш иҟаз ракәын. Алитературатә хәылԥазы иалахәыз зегьы ари аныҳәаҿ ажәеинраалак-ажәеинраалак иаԥхьар акәын. Абраҟа даақәгылеит ҷкәына ԥшӡак, иаура-иҭбаара наӡааӡаӡа, деинаалан, ихахәы мацарагьы уаҵашьыцыртә иԥшӡаӡа. Ари Аҟәатәи арҵаҩратә училишьче аҵаҩы Константин Герхелиа иакәын. Иара дзыԥхьаз ажәеинраала сара исгәалашәаӡом, аха аџьынџьтәылатә еибашьра дуӡӡа еилгеижьҭеи оумак ахьымҵуаз азы, аҭынчразы ақәԥара шаҭахыз угәаланаршәон. Кәасҭа иажәеинраала даԥхьеит, ҳара ҳаиԥш дқыџьқыџьуа акәымкәа, дҭышәынтәаланы, иахьаҭахыз ибжьы шьҭыхны, иахьаҭахыз иларҟәны. Уи ажәеинраала злеибыҭаз ажәақәа алитература иатәын, исахьаркын, аха убри аамҭазы ажәлар рбызшәагьы иазааигәан. Итәаз зегьы – еиҳабгьы-еиҵыбгьы еилыркааит акы: Константин Герхелиа дқәыԥшуп умҳәозар, алитература агьама зоухьоу, асахьаркыратә хархәагақәа рыԥшаара иазҟазоу, зпоезиатә ҟазара ҳараку поетны дшыҟоу. Заҟа техникала еиқәшәозеи, заҟа ажәлар ргәалаҟара аадырԥшуеи, заҟа аоптимизм аҵоузеи, заҟа сахьа ԥшӡа ҭырхуазеи заҟа ажәлар ргәы иҭҳәааузеи иажәеинраалақәа руак ацәаҳәақәа:
«Уаридада, Уаридада, Уаридада мақәа.
Уа дызҳәада, уа дызгада, Ԥҳәыс дызгада, хаҵа ицада? Аус злоу убри акәым, – Ирҳәалааит иԥымҵәакәа, Уаридада мақәа!»
Зны, 1959 шықәсазы ҳинститут афилологиатә факультет еиҿнакааит арҿиаратә студентцәеи Џьгьарда ақыҭан инхо ауаажәлари реиԥылара. Астудентцәа ҳаԥхьа игылан Г. Гәыблиа, ). Шьаҟрыл, П. Аӡынба, Ан. Зыхәба уҳәа егьырҭгьы. Ақыҭауааи ашколхәыҷқәеи ашәҭқәа кны иаҳԥылеит. Ахәылԥаз аҿы ажәеинраалақәа ирыԥхьон, ашәа рҳәон ашколхәыҷқәа, аамҭеи усҟантәи уи аҷыдарақәеи рыӡбахә рҳәон ҳарҵаҩцәа... Араҟа, изласгәалашәо ала, ҿыц ииҩыз ажәеинраала «Уаридада» даԥхьеит Кәасҭа Герхелиа. Даԥхьеит ҿырҳәала, ԥсабарала имаз агәалаҟара аарԥшны, аҭаацәара, ачара, аҭацаагара, уи иацу алафи, аҟәыӷареи, ажәа аԥшӡареи ихы-иԥсы рылаҵаны... нас итәаз зегьы кыраамҭа изеинырҟьон.
Асасцәа рыхьӡала идырхиаз аишәаҿы иааԥшит, – еиҳа еиӷьуп еиҭах агәра ҳиргеит ҳәа ҳҳәар, – Константин Герхелиа даҽа баҩхатәракгьы шимаз: уи ҟазарыла дыхәмаруан аԥсуа жәлар рмузыкатә инструментқәа, еиҳаракгьы ачамгәыр аҟны. Ари ауха маҷк астол днаԥырҵны, инапаҿы идыркыз ачамгәыр арахәыцқәа аархианы, аԥшандага аиԥш инапы ԥшӡақәа арахәыцқәа инарҿышьуа иҳәеит аԥсуа жәлар рашәақәа акымкәаҩбамкәа. Уи иажәақәеи имузыкеи ракәын излыхыз абзиабара иазкыз ашәа хаакгьы. Рыцҳарас иҟалаз, сара ари ашәа уаҳа исмаҳаӡеит: иара џьаргьы ианимҵаӡеит, ҳара – ҳгәалашәараҿ инымхаӡеит.
Ҳәарада, Константин Герхелиа абаҩхатәра змаз ԥсыуа поетын, ианаԥиҵаз аахыс акыр шықәса шцахьоугьы, иахьатәи амшқәа рзы иаԥҵоушәа иҟоуп уи иажәеинраала ссирқәа: «Дкәашоит Ан», «Адунеи убас ишоуп», иԥҳа Гәында илыхьӡынҩылоу «Ақьиара», «Ашьа» уҳәа егьырҭгьы.
Константин Герхелиа алитературатә, ашәатә ҟазара уҳәа ирҷыданы аиҿкааратә баҩхатәрагьы иман. Уи Аԥсны аиҳабыра ирҭаз адҵала иреиҳаӡоу апартиатә школ далгеит, Апартиа Аԥснытәи Аобласттә Комитет аҿы аус иуан, Аԥсуа Радио напхгара аиҭон Аԥсназы зегь реиҳа ихьанҭаз аамҭақәа рзы – Аԥсны ахьыԥшымразы ашьа анкаҭәоз. Уи иажәеинраалақәеи ипублицистикатә қәгыларақәеи ҳара ҳаибашьцәа, Аԥсны аиқәырхаҩцәа абаҩ ҷыда рыланаҵон. Ҳәарада, аполитикатә уаажәларратә усура аамҭа рацәаны имнахуан, иҟан апоезиа аниханаршҭуазгьы. Аха инижьыз дуӡӡоуп, иҳарҳәо рацәоуп. Урҭ дара ртәы рҳәоит, ҳара ҳакәзар – ҳаргьы иаҳхамышҭроуп ари аҩыза апоет дшыҟаз. Ипоетны иҟаз – дпоетны дынхароуп ҳара ҳгәаҿы, ҳлитературатә бзазараҿгьы».
Терент Михаил-иԥа Ҷаниа инаишьҭарххны, аԥхьаҩ ухаҵкы, иудызгалоит СССР-и Аԥсни, Урыстәылеи ашәҟәыҩҩцәа Реидгылақәа рлахәыла, Аԥсны акультура зҽаԥсазтәыз аусзуҩы, аорден «Ахьӡ-аԥша III аҩаӡара» занашьоу Владимир Константин-иԥа Басариа Кәасҭа Герхелиа изикыз игәаларшәара.
«Константин Герхелиеи сареи ҳаибадырит Аҟәатәи арҵаҩратә ҵараиурҭаҟны 1954 шықәсазы. Сара а-3тәи акурс аҟны стәан. Ари аҵараиурҭа акомҿареидгыла амаӡаныҟәгаҩыс сызлаҟаз ала, хазы уада хәыҷык сыман, акомҿарратә усурақәа ахьымҩаԥызгашаз. Убраҟа сантәаз и-Кәтолтәиу сҩыза, аҵараиурҭа ахор ианапхгаҩыз, аҵарагьы сыцызҵоз Алықьса Ԥалуанӡиа дааҩналаны даатәеит.
– Ажәабжь ҿыц, – иҳәеит иара даасыхәаԥшын. 97
Сааизыӡырҩит.
– Ҳкурс аҟны аӡәы даҳзацлеит.
– Уи ишԥа? – сизҵааит.
– Ахԥатәи акурс аҟны дыштәаз арра ицаз,
хышықәса аррамаҵзура ихганы даан, иҵара иациҵарц ҳҵараиурҭаҿы дааны дыҟоуп.
– Акомҿареидгыла далоума? – сҵаахт сара.
– Сыздыруам, – иҳәан, дындәылҵит Алықьса.
Дук мырҵыкәаны, ашә днас-насны дааҩналеит арԥыс
наӡааӡак, атариал даҩызаха, ԥшреи-сахьеи згымыз, деихаччо. Зҿааирхаз инапы сгыланы иааныскылан, дахьтәашаз наисырбеит.
– Герхелиак даҳзааит ҳәа зыӡбахә сарҳәаз уоуп ҳәа ауп сгәы иаанаго, хышықәса ар рҟны иухугеит ҳәа ауп исаҳазгьы, – сҟәардә сааханы, сизааигәаны саатәеит.
– Ааи, – иҳәеит, – акомҿаррагьы салоуп, – нациҵеит. Уи еиҳагьы гәахәас иҟасҵеит.
– Арра сцаанӡагьы ажәеинраалақәа зыҩуан, – иҳәеит,
– уи зысҳәо, уара уажәабжьк агазеҭ «Аԥсны ҟаԥшь» иануҵахьеит ҳәа сарҳәеит азоуп.
Иареи сареи лаԥшыла ҳахьеихәаԥшуаз, ҳаибадыруеижьҭеи акыр ҵуазшәа ҳаизааигәахеит. Уи нахыс еиҳаеиҳа ҳаизааигәахо мацара ҳаиҩызцәахеит.
Сара актәи акурс аҟны сантәаз напхгара зысҭоз алитературатә хеилак, аҩбатәи акурс аҟны сантәаз акомҿареидгыла амаӡаныҟәгаҩыс саналырх, ахеилак, анапхгаҩыс иҟаз Мушьни Лашәриеи иареи еибадырит. Алитхеилак аилатәарақәа активла ихы рылаирхәуан Котик. Уаҟа ицәажәарақәа ирныԥшуан алитература шаҟа иҵауланы дазыҟаз. Иара ихатә жәеинраалақәагьы уаҟа дҳазрыԥхьон. Ҳара иааҩуазгьы акыр дрызҿлымҳан.
Константин ашәаҳәареи акәашареи ибзианы идыруан. Ашәа аниҳәоз аҟармаҵыс абжьы ихалон. Арҵаҩратә ҵараиурҭаҿы иеиҿкааз ахор иара иалалара, ахор аусура акыр иҭнагеит.
Сара аԥшьбатәи акурс аҟны сыштәаз аррамаҵурахь сцеит. Константин уи ашықәсан арҵаҩратә ҵараиурҭа далганы Аҟәатәи арҵаҩратә институт дҭалеит. Сара шықәсыки ҩымзи рыда снымхакәаны сааны арҵаҩратә ҵараиурҭа салганы аинститут санҭалаз, иара аҩбатәи акурс аҟны дтәан.
Аинститут ҳаналгагьы, иареи сареи ҳаиҩызара еиҳагьы аҽарыӷәӷәоит. Аус еицаауан агазеҭ «Аԥсны ҟаԥшь» аҟны. Иара апоезиа инапы алакын, сара – апроза. Иара, насгьы, алафҳәарақәа бзиа ибон. Илафқәа руак абра исҳәарц сҭахуп. Иԥҳәыс Наталиа Гәлариаԥҳа Гәдоуҭа араион аҟынтәин. Иабхәаарахь иеиццалон иареи лареи. «Сабхәараарҟны ҳнеицыԥхьаӡа», – иҳәеит, зны дыхәмаруа, – агәылацәа аҷкәынцәа ааԥхьаны ачеиџьыкаҟны исыддыртәалоит. Сныҳәаҿа аашьҭырхцыԥхьаӡа, ражәа иалагоит «иухәҭоу аадырааит» ҳәа. Уажә ааигәа ҳаныҟаз «иухәҭоу аадырааит» анырҳәа, сразҵааит, иҳәеит «исыхәҭоу анбажәдыруеи» ҳәа.
Иаргьы ҳаргьы ҳаччон.
Константин ажәеинраала бзиақәеи апоема бзиақәеи иҩуан. Гәахәарыла урҭ ҳрыԥхьон. Апоет бзиа ҳәа ихьӡ наҩхьан. Аха иԥсҭазаара ҿахҵәеит иаамҭаӡамкәаны. Иахьагьы данааҳгәалашәо «уажәраанӡа дыҟазҭгьы шаҟаҩы аԥхьаҩцәа иргәырӷьаларыз» ҳҳәоит ҳаизыгәдуны.
Ааскьаӡа иҳаԥхаз абаҩхатәра еицамк змаз апоет Рауль Ӡыкәр-иԥа Лашәриа Кәасҭа Герхелиа изкны ииҩыз агәалашәарақәа ансиҭаз деибга-дызҩыда, аԥсҭазаара агәаҳәара иман уиеигәырӷьартә акәын дшыҟаз. Аха... уажәгьы схаҿы аагара уадаҩуп абри ауаҩы цқьа аҟамзаара адунеиахь дианагеит ҳәа. Аха, аԥсҭазаара уҳәеитҳәа, иџьашьатәыми. Изхысҳәаауа, Рауль Лашәриа, џьанаҭ гыларҭас изауша, иԥсы анҭаз исиҭаз, аҩада зыӡбахә сҳәаз аматериал, уажәы саԥхьа иқәу, зынӡа (ажәакгьы шацҵамгьы, ишыԥсахымгьы) еиԥшӡамкәа ауп ишысныруа даҽа цәак ахызбаауеит, уаҳа бзанҵы
дшымыҩуа хьаагауа. Ихьанҭоуп, игәырҩоуп, гәыкала иузыҟоу аҩыза, насгьы зыжәлар рзын иҵоуроу ицәыӡра, наӡаӡа иҟамзаара, аха иҟоуҵарызеи, ҳазшаз ари адунеиаҿы ишьақәиргылаз аԥсабара аԥҟарақәа аӡәгьы изыԥсахуам, дагьрызиааиуам. Уцәа иҭаугӡалароуп Анцәа иузааиго зегьы.
Уажәы ҳазыӡырҩып апоет Рауль Ӡыкәыр-иԥа Лашәриа апоет Кәасҭа Мыџьгәыр-иԥа изы ииҳәаз:
«Ирҳәоит, ақалақь ахаҭа иагьа иԥшӡазаргьы, изырԥшӡаҵәҟьо ауаа роуп ҳәа. Аԥсны ахыи-аҵыхәеи зегьынџьара ишақәашьыз еиԥш, Аҟәа ақалақь азы еснагь ишаны иҟан ауаа ԥшӡақәа, ауаа нырҳақәа, ауаа нагақәа. Урҭ еилаҳәа-еилаца, икахәхәа-кахәхәа, иҽырба-ҽырбо, рхы анааудырбалак, аӡмыжь ҵаула аԥашәқәа ззымчҳакәа, аӡиас иаҵәахь ихәыҵҵәрылоз, згәышҵақәа амрахь изырлацәҟәысуаз акалмаҳақәа угәаладыршәон.
Абас зҭеиҭыԥш блахкыгаз, қыҭеи қалақьи рҳәаа еиԥшьырҭа еицыззеиԥшыз, урҭ рзышәаҳәара иахгәаҟуаз дыруаӡәкын Кәасҭа Герхелиа. Уи аԥсуа литератураҿы даандажакьамызт, ихаҭа игәарԥханы ашәа аниҳәоз аиԥшҵәҟьа, ипоезиа абжьы ҵарыхәҵәаӡа ҳлымҳа иҭаҩуеит, – ихааӡа, иҟәымшәышәӡа, ҳарамраки шьыцраки, рнумбаало.
Кәасҭа Герхелиа илитературатә дунеиқәыԥшылара амҽхак ҭбаан, дзыԥхьахьаз рацәан, аха атәым хшыҩ даҵаҽырбо иаԥхьаҩцәа рҿаԥхьа дцәырҵуамызт, имилаҭтә цәаҩа ҷыда ҟазшьақәа рыла деибаркын, урҭ дрыхӡыӡон. Ажәакала, зцәеижьҭаӡараҿы зҽеиҿкааны зхы мҩаԥызгоз аӡә иакәын.
Аԥсуа литература абиԥарақәа зегьы урызхәыцуа уҿааухар, лахьынҵа мариак, лахьынҵа ҽырбагак аӡәгьы имамызт. Уи иқәашьымхеит Кәасҭа Герхелиагьы. Дыҟамзар ҟалап даҽа поетк Кәасҭа Герхелиа иаамҷыдарахаз Карл Маркс и-«Капитал» ԥшь-бӷьыцк
иреиҳаны ирыԥхьахьоу. Аха Кәасҭа даԥхьеит, избанзар, Бақәатәи иреиҳау апартиатә школ аҟны аҵара иҵон. Аԥышәарақәа раан дҿагәаҿасуа дықәхар, убриала аԥсуаа ирԥхашьар ҳәа дшәон. Уаха шаанӡа дмыцәаӡакәа философиатә хәыцрала иҭәыз адаҟьақәа дыриааины ажәеинраала хазынақәа раԥҵара дахьӡон.
Кәасҭа Герхелиа илитературатә уалԥшьақәа ламысла инаигӡон. 1978 шықәса рзы Аԥсуа телехәаԥшра анаадыртуаз уи аиҿкааҩцәа дрывагылан, Аԥсуа радио аредактор хадас дыҟан. Имч-илшара дамеигӡакәа аԥсуа доуҳатә ԥсҭазаара далахәын. Егьырҭ амилаҭтә литературақәа рҟынтәи аԥсшәахь иҟаиҵаз аиҭагамҭақәа адоуҳатә еигәныҩразы иҿырԥшыганы иаанхоит».
Аԥсны зҽаԥсазтәыз арҵаҩы, аметодист нага, арҵаҩы еиҳабы, акымкәа, иҩбамкәа аметодикатә цхыраагӡатә шәҟәқәа зыҩхьоу, иаҳҳәап: «Аматематикеи, ақәырҷабра, хәмаррақәеи», «иаарту азыҟаҵарақәа ақәырҷабрақәа рҿы», автобиографиатә ҟазшьа змоу, иаҳхысыз 37-тәи ашықәсхьанҭақәа ртәы зҳәо «Аамҭеи ауаҩи» ҳәа зыхьӡу ашәҟәқәа равтор Арда Лакоба, абар ҳмонографиа афырхаҵа хада изкны илыҩуа:
«1953 шықәсазы акәын Гәдоуҭатәи 1-тәи ашкол сҭан. 9 рҿы стәан. Ҳакласс аҿы итәаз зегьы ҳаԥсыуаан.
Ҽнак, ажәабжьны иааҳалаҩит Аҟәантәи шәҟәыҩҩцәақәак шаҳзаауаз атәы.
Аҩбатәи аурок ахь аҵәҵәа аныҟала, зегьы ҳҽааиҿкааны ҳаатәеит. Ус иааҩнашылеит дук зхымҵуаз ҩыџьа ахацәа, иԥшӡа-ԥшӡаӡа. Аԥсшәа наҳаҳәаны иаатәеит, лаԥшыхаала иааҳалаԥшын иааркьаҿны иаҳзеиҭарҳәеит, Аҟәа ишаатыз арҵаҩратә училишьче, адкыларақәа шцо, ирҵаҩхарц зҭаху шәнапы шәҩаха ҳәагьы нацырҵеит. Ҳакласс аҿы 36 ҩык рҟынӡа ҳтәан. Ари заҳаз, сареи Оҭыр-ԥҳаки ҳнапы ҳҩахеит. Ашәҟәгьы ҳнанырҵеит. Нас излеилаҳкааз ала арҭ Џьонуа Алықьсеии Ӷәблиа Жореи
ракәын. Ҳашәҟәыҩҩцәа иааркьаҿны иаҳзеиҭарҳәеит уи аучилишьче ахьгылаз, уаҟа адкыларақәа шцо, уи аҭаларазы иаҭахқәоу аршаҳаҭгақәа жәпакы шнагатәу. Оҭрыԥҳаи сареи адырҩаҽныҵәҟьа ҳдәықәлеит Аҟәаҟа. Ҳақәшәеит ари аҵараиурҭа. Ирыдыркылеит ҳаршаҳаҭгақәа. Аԥышәарақәа рҿгьы ҳхы цәгьамкәан иааҳарԥшит. Ҳҭалеит аучилишьче. Араҟа усҟан директорс дыҟан ауаҩы аамысҭашәа, маҷк зықәрахь инеихьаз – Шершериа Қьаамын Хыгә-иԥа.
Араҟа Аҵара ҳдырҵон арҵаҩцәа дуқәа: Аӡынба Павел Ҳаџьараҭ-иԥа, Татиана Еснаҭ-иԥҳа Конџьариа, Лили Баграт-иԥҳа Кациа, Кьылба Клара Харитон-иԥҳа, Надежда Дробышевскаиа уҳәа уб.иҵ.
Ари ашықәсан, раԥхьа акәны аучилишьче иалгон актәи аԥсуа аушьҭымҭацәа. Урҭ рахьынтә исгәалашәоит: Сангәлиа Авдениа, Котик Герхелиа, Ашәԥҳа Венера, Ашәԥҳа Вениа. Шамахамзар арҭ зегьы арҵара-ааӡараҿы аус руан ианалга.
Ҳарҵаҩратә училишьче иҭнажьуан аҭӡы газеҭ «Ԥхьаҟа» захьӡыз.Араҟа ианылон еиуеиԥшым астатиақәа. Ҳастудентцәа-ашәҟәыҩҩцәа ҿарацәа ражәеинраалақәа. Урҭ иреиуоуп М. Лашәриа (курск аҿы ҳаицтәан) Котик Герхелиа, Н. Кәыҵниа, А. Кәыҵниа, Владимир Басариа уҳәа егьырҭгьы.
Иара убас ҳучилишьче аҿы еиҿкаан ахор, уи напхгара аиҭон Б. Багаҭелиа. Акәашара ҳирҵон Аԥсны зҽаԥсазтәыз акәашаҩ ду Ачба Фазылбеи. Ахораҿы иаҳдырҳәоз ашәақәа рхапақәа аҳәара ҳақәшәон Котики сареи. Котик ашәа бзианы иҳәон, убас ачамгәыр аирҳәон. Ҳхор аныҳәақәа раан, Аҟәа аҩныҵҟа ақәгыларақәа хақәшәон. Ашәак ҩынтә хынтә, ианаҳдырҳәоз ыҟан.
Шықәсык Қарҭтәи адекадахьы ҳцахьан. Зехьынџьара ақәҿиарақәа ҳаманы ҳаауан. Ҳарҵаҩратә училишьче аҿы еиҿкаан алитературатә хеидкыла. Араҟа аҿар
рҽаладырхәуан неиҩымсрада. Иааҳаԥхьон ашәҟәыҩҩцәа. Зны ааԥхьара иаҳҭеит ҳпоет ду Алықьса Лашәриа. Азал рҭәны Алықьса Лашәриа ҳаизыԥшын ҳгәы хыҭхыҭуа. Ус Павел Ҳаџьараҭ-иԥеи иареи ааҩналт. Ҳнапеинҟьара еихсыӷьуамызт. Сара уажәада дсымбацызт ҳ-Алықьса Лашәриа. Ари ауаҩ ихы-иҿы ихаччо, длашалашон. Дҳазрыԥхьеит ажәеинраалақәа, инапы длахаҩахо дычча-ччо.
Аҵыхәтәаны дзыԥхьаз иажәеинраала абас инҵәон
«Аҽада аҵкьыс еицәоуп аҽадара» ҳәа. Абри схаҿы иаанхеит.
Ари аилатәараҿы рхатә жәеинраалақәа ирыԥхьеит ашәҟәыҩҩцәа ҿарацәа.
Аилатәара мҩаԥигон Кәасҭа Герхелиа.
Котик иаҳзынижьит ахшара бзиақәа. Иԥҳа Гәында иреиҳау аҵараиурҭа далгахьеит, Аҟәатәи Аҳәынҭқарратә университет аҿы хьӡи-ԥшеи лыманы аус луеит. (Гәында 10-тәи ашкол аҿы аус анызуаз аиҵбыратә классқәа рҿы сҵаҩы лакәын).
Иҷкәын дҭаацәароуп, ҩыџьа ахшара драбуп.
Котик абарҭқәа ибар акәын аха... Заа дҳацәцеит. Ипланқәа рацәан, дырхьымӡеит. Ҳаԥсҭазаара ыҟанаҵы ҳгәы дҭынҵәашам ҳ-Котик нага».
Аԥхьаҩ ухаҵкы, угәы иаанагар ауеит избан ифырхаҵа хада изку аматериалқәа, еиҳа ииашаны иуҳәар, агәаларшәарақәеи аҳәамҭақәеи иналаршә-ҩаларшәны акәымкәа, еишьҭаргыланы издәықәиҵазеи инеивга-ааивганы иагәылаиҵар еиҳа еиӷьымызт ҳәа. Ганкахьала иугозар, азҵаара ԥсабаратәуп, иџьашьатәӡам. Аха иҟоуп узызхәыцша даҽакгьы. Уи убри ауп, акы, араҟа иаазго апоет изку аматериалқәа – еиуеиԥшым авторцәас измоу – рыҟны иуԥылоит апоет инысымҩа хазырҭәаауа, ихаҭара ҳзырбо адетальқәа, ахҭысқәа. Ҩбагьы, еишьҭагыланы, ахроникатә ҟазшьа рыманы ианцәырҵуа,
ианааԥшуа аԥхьаҩ еиҳа изааигәахоит уи иԥсҭазаара иаҩыз аҵабыргхаҭа шьаҭас измоу адаҟьақәеи ихы-иԥсы иалихыз ирҿиамҭақәеи: Ирыцаҳҵоит ҳфырхаҵа изку агәалашәарақәа.
Уажәы ажәа иаҳҭап Аԥсны зҽаԥсазтәыз артист, Адыга республика зҽаԥсазтәыз артист, Аԥсны жәлар рартист, аорден «Ахьӡ-аԥша» занашьоу, Аԥсуа ҳәынҭқарратә драматә театр актиор, алитературатә ҟәша еиҳабы, СССР-и, Урыстәылеи, Аԥсни ашәҟәыҩҩцәа Реидгылақәа рлахәыла, апоет, апрозаик, адраматург Рушьни Џьопуа. Абар уи ииҳәо:
«Ауаҩы изааигәо иҩыза бзиа, иқәла, ауаҩы цқьа, абаҩхатәра еицамк змаз данивыԥсаалак, дшымгәыӷӡо даниԥхалак, ҳәарас иаҭахузеи, даара ихьаа дуны ихаҿы, игәаҿы инхоит, кыр аамҭаӡа ихымԥсаауа. Сара убри аҩыза ахьаа ду сзаанижьит Кәасҭа Герхелиа иԥсҭазаара далҵижьҭеи.
Анцәа ду адунеи иқәу ауаатәыҩса риҭеит, ишеижьҭеи, досу ҟазшьак-ҟазшьак излеиԥшым алагьы рхаҿсахьақәагьы хазы-хазы иналкааны. Уигьы аҟазара дуқәа иреиҳау акы акәны иҟоуп аԥсҭазаара ҳазҭаз ибзоураны.
Изхысҳәаауа, дәык аҿы ажәлар ааизганы, рыгәҭа Кәасҭа Герхелиа днаургылар, дрылыҷҷаауа аӡәы диламҩашьо дрылукаартә еиԥш дубарҭахоит, избан акәзар, уи убриаҟара иԥшра, исахьа, иҭеиҭыԥш еиҿкаашьа уҳәа зегьы рыла деинаалан, деиқәшәан, ажәакала Анцәа дишаны дыҟан. Дыззымдыруаз, дзымбацыз ауаҩы днигәыдыԥшылар имҳәарц залшомызт, «Ҳаи, шьири абри ауаҩ акала дсуандаз» ҳәа. Избан акәзар, убас ҭеиҭыԥшла далаҟан, ишырҳәо еиԥш, аԥсабара иагәарԥханы иашаз дреиуан. Иҿцәажәа акәзар ихаан, аҟәыӷара инубаалон, илакҭақәа агәыкра рыҵубаауан, иччаԥшь еиҳагьы дарԥшӡон, изыӡырҩра угәадырԥхон.
Кәасҭеи сареи даара ҳаизааигәан ҳаибаҭахын ҳаиҩызцәан, лассы-лассы ҳаиқәшәалон, ана-ара ҳрылацәажәон еилашәа-еилыҵуа ҳаԥсҭазаара уадаҩ иқәнаргылозазҵаарақәа,еиҳарак,ҳсахьаркыратә литературеи, ҳҟазареи, ҳаҭҵаарадырреи, зҭоурыхтә лахьынҵеи ирхьысуаз апроблемақәа уҳәа жәпакы.
Аизааигәара атәы анысҳәах, Кәасҭа Герхелиа сара схала сымацара сакәӡам дыззааигәаз, уи дырзааигәан зыжәлар рхьаа зхьаау, згәырӷьара згәырӷьароу аԥсуа интеллегенциа зегьы. Нас ишԥа, зыжәлар гәакьа ирзааигәам ауаҩы – ҟалашьа, шәышьа змам аҳа кәамԥа даҩызамхои.
Кәасҭа Герхелиа Аԥсны аҵеицәа нагақәа дырхаҭарнак иашан, дпатриот дуун ишырҳәо еиԥш, уи азы дбылбылуан. Иара убас уи иман ҟазшьа бзиак, иаҳҳәап, улахь еиқәны Кәасҭа даауԥылар, аԥсҭҳәа еилачқәа ашьхақәа ианырхыҵуа еиԥш, улахь еиқәра, угәалаҟамзаара иахьца-иахьаа умбо инаухыҵуан, избан акәзар, уи дуаҩы лашан, уаргьы уирлашон улахь еиқәра, угәалаҟамзаара наҟ инаҵаӡыртә еиԥш. Ус аҟаҵара зегьы ирылшом. Уигьы, сара сызлахәаԥшуала, ауаҩра ахаҭашьатә ҟазшьа бзиақәа рымазаара иазҳәоуп.
Кәасҭа Герхелиа ипоетра аԥхьагьы иаҵшьны иазгәасҭарц сҭахуп аҟазара ссир шилаз. Уи, жәаҳәарада, иабацәа рҟынтә кәалеимадарала иаауан, абшьҭрала иаауаз баҩхатәран. Кәасҭа иҟазара дуны илан ашәаҳәара, ачамгәыр, агитара арҳәара, акәашара. Ибжьы хаан, игәыкын, амелодиа лоунатә иуныруан. Иара убасҵәҟьа Кәасҭа Герхелиа илафгьы ҵыхәаԥҵәара амамызт, иагараангьы иуаҳаларгьы рзыӡырҩра угәы ақәҿыӷьӡомызт, ибзиоу сахьаркыратә ҩымҭак еиԥш иуныруан, уаднаԥхьалон.
Алаф аӡбахә анысҳәах, исҭахуп Кәасҭа илафҳәашьа аметод, ус узазҳәар ауазар, маҷк аҟара иалыскаарц. Аԥсуаа рҿы алафҳәара ибзианы излоу, аҳәашьа иақәшәо рацәаҩуп. Уигьы, сара сгәанала, ҳажәлар рҿаԥыцтә ҳәамҭақәа рдунеи ҭбаа-ҭыцә иаҵанакуеит, иатәуп. Амала, еилкаауп алаф ҳәашьақәа зегьы шеиԥшым, иаҳҳәап аӡәы илаф иага ибзиазаргьы, уарччозаргьы, уарлахҿыхуазаргьы зегьы акоуп ихжәацәоуп. Егьи илаф шҳамуп, ахԥатәи илаф бзамыҟәцәоуп. Кәасҭа Герхелиа илаф атәы ҳҳәозар уи ԥсҭазаара лафын, уи убас иԥшӡаны, аамысҭашәара аҵаҵаны, аиумор зҩыда агәылыжжуа, аччаԥшь бзиа аҿықәны акәын ишыҟаз. «Ҳаи, шьири, иҳәаландаз иҵегьы» иҳәарын изыӡырҩуаз дарбанзаалакгьы. Еиҳарак уи алаф ибзианы иҳәон иқәлацәа, иҩызцәа икәша-мыкәша иҟаз данрывагылаз данрыцыз зҳәаз еиԥш. Кәасҭа алаф ииҳәаз аҵакы бзиан, избан акәзар, идгылаз, изыӡырҩуаз ауаа ишеилыркааша акәын дышцәажәоз, ишиҳәоз. Иара дышуаҩыԥшӡаз еиԥш акәын егьырҭ аԥшӡарақәа рыԥшӡара пату шақәиҵоз. Кәасҭа аҳәса, аԥсуа ԥсҭазаараҿы аханатә аахыс ишаԥу еиԥш, пату рықәиҵон, ҳаҭырла дрыхцәажәон, аҳәса ԥшӡақәа ибар длашалашон, дреигәырӷьон. Иҭахын аԥсуа ҳәсахәыҷқәа мыцхәы иԥшӡазарц, ҳмилаҭ зырҿиаша анасыԥ лаша рымазарц. Уи афоризмк аҳасаблаа, лассылассы иҳәалон, ихы иаирхәон абарҭ ажәақәа: Аԥшӡара аԥшӡара ахылҵуеит ҳәа, ауаҩы ԥшӡа аԥшӡа дихылҵуеит ҳәа аанагауа.
Аиашазы, дара аҳәсақәагьы Кәасҭа дыргәаԥхон, иҟазшьала, ихымҩаԥгашьала ҳаҭыр иқәын, дуаҩы аамысҭашәан дрыԥхьаӡон. Абарҭ аҩада еиқәысыԥхьаӡаз идивизтә ҟазшьақәа рышьақәгылареи рыҟазаареи рҿы аԥсабара инаҭаз иҭеиҭыԥшгьы иабзоуроу маҷӡам. Аҭеиҭыԥш бзиа ауаҩы дӡырызго феноминуп, уи аҟәышра анацу хәызмаӡам малуп.
Кәасҭа Герхелиеи сареи ҳанеибадыр, нас иҵегьы ҳанеизааигәаха, ҳаицныҟәарақәа раан сара знымзарзны исмаҳацызт ауаҩы дларҟәны, мамзаргьы дҟәыншьаны дихцәажәо. Сара излаздыруа ала, сабацәа ирҳәоны изласаҳахьоу ала, аԥсуаа ирҟазшьамызт,
рҟазшьаҿы иҟамызт ауаҩы дларҟәны, дызлаҟоу аҵкыс деиҵатәны ихцәажәара. Убарҭ ижәытәӡатәу аҟазшьақәа зегьы еилымшәаӡакәа, имыӡӡакәа иаауаз Кәасҭа иҿы ибзианы иҟан, илан иаанхеит. Аԥсуаа ирымҳәои зхы пату ақәҵара зылшо иоуп даҽаӡәгьы пату иқәҵара зылшо ҳәа. Кәасҭа Герхелиа ихы пату ақәиҵон азоуп ҳарҭ зегьы пату ҳақәҵаны, ҳаҳаҭыр баны дызҳацәажәоз. Иара ибзианы дыздыруаз иҩызцәа гәакьақәа ҳаԥсы ҭанаҵы дагьзаҳхамышҭуа.
Уажәшьҭа Кәасҭа ихәыҷразы ажәақәак сҳәарц сҭахуп. Уи дшыхәыҷӡаз еиҭымла ааӡара зықәшәаз уаҩуп. Аха уи аиҭымра иҽаҵамырхакәа аҵарахьы ихы ирхеит. Ҳәарада дзаҵәымызт, иҟан иарӷьажәҩаны ивагылаз ауаа, иҭахцәа, игәакьақәа. Урҭ иааӡараҿы идырбалаз аџьабаа имырӡит, даԥсахеит, аҵыхәтәан аԥсабара инаҭаз абаҩхатәра еицамк иабзоураны Кәасҭа Маџьгәыр-иԥа Герхелиа иага уадаҩ мҩа данысзаргьы, аханҭаҩынҭарақәа ихҭынхьаазаргьы, ихигазаргьы ижәлар гәакьа рыгәҭа дааины даагылеит еицырдыруа поетны, уаажәларратә усзуҩны.
Иҟамызт ҽнак, иареи сареи ҳаиқәымшәо, ҳмеицәажәо. С.И. Ҷанба ихьӡ зху Аԥсуа ҳәынҭқарратә драматә театр аҿы алитературатә ҟәша еиҳабы итәарҭаҿ сахьтәаз днеиуан, ауха ииҩыз, инапы иҵыҵыз ажәеинраала дысзаԥхьон сгәаанагарагьы иаҳар иҭахны. Иаазгоит ҿырԥшыгас аԥсуа поезиаҿы аклассикатә жәеинраалақәа иреиуоу «Уаридада». Уаҳа аҭахымкәа исгәаԥхеит, идысныҳәалеит иқәҿиақәаз аҩымҭақәа ишреиуоу азгәаҭаны. Аҩымҭазы исҳәаз аҽхәаԥхьыӡ акгьы ахимҳәааит – иҭабуп уахьысзыӡырҩыз ада. Уи иага уадаҩ мҩа данысзаргьы, аханҭаҩынҭара ихҭынхьаазаргьы, ихигазаргьы иҩымҭақәа рзы иҟазшьаны иман ааԥсарак изымдырӡо аус рыдулара, ргәылыршәара, насгьы имаурҽхәар аҵкыс арҽеира зҭаху згәаҭақәак узиаҳәар
хараӡа еиӷьишьон, ажәеинраала ахаҭабзиара аиӷьтәра иацхраауеит ҳәа дахәаԥшуан.
Аҟазара ду злаз ҳартист ду Еҭери Кәаӷәаниаԥҳа Кәасҭа Герхелиа иажәеинраалақәа бзиа илбон,ҿырҳәала дрыԥхьон «Уаридада» уҳәа убас иҵегьы, насгьы исахьаркны дрыԥхьо заҟантә схаҭа исаҳахьааз. Ааи, аҩымҭа бзиа, аҩымҭа гәылшәа асахьаркыратә жәа азҟаза данаԥхьо еиҳагьы игәылшәоит, ишаҳәшаҳәуа угәаҵа иҭалоит уи иахылҵуа аԥхарра!
Еҭери Кәаӷәаниаԥҳа лыԥшәма Иван Ҭарбеи Кәасҭа Герхелиеи аншьеи еиҳәшьаԥеи ракәын. Аҩада џьара исҳәахьеит, Кәасҭа аиҭымра анилахьынҵаха, ицхрааз, ивагылаз аҭахцәа гәакьақәа раԥхьа дгылан Иван Ҭарба. Уи поетк, уаажәларратә усзуҩык, патриотк иаҳасабала ишьақәгылараҿы Иван Ҭарба иҟаиҵаз, илиршаз кыр ыҟоуп. Урҭ аҩыџьагьы анык илхылҵыз аишьцәа реиԥш еибаҭахын, абаҩхатәра еицамк ду змаз ракәын, Аԥсны иаҵеицәа дуқәан.
Ажәеинраалақәа аниҩлак, ишысҳәахьоу еиԥш, лассы-лассы акәымзаргьы дысзаԥхьон, акыр аҳәаӡама ҳәа дсазҵаауан, иугәамԥхо, угәы еихьызшьуа ыҟазаргьы исцәумӡан ҳәа нацҵаны. Саргьы схатә жәеинраалақәа срыԥхьарц садицалон. Аха сара акы, иара иеиԥш сахьпоетым, ҩбагьы, ибзианы сахьзамыԥхьоз азыҳәан сицәыԥхашьон. Аха ус шакәызгьы сизаԥхьеит инеиҵыху сажәеинраала «Ԥхыӡла». Убри ажәеинраала убас игәаԥхеит, адырҩаҽны иара ихаҭа сара дысзаԥхьеит. Уи нахыс адәахьы ҳаиқәшәацыԥхьаӡа аԥхьатәи ацәаҳәақәа ҿырҳәала иааигәалаиршәон дысзаԥхьон: «Ԥхыӡ избеит сыԥсны акәыба сҭоушәа, Сан амыткәма ҳәо дысхатәоушәа, Сабгьы дџьабошәа хҭырԥала ихы-иҿы ҭаҳәҳәа, Ҳашҭа зегь жны икарыжьызшәа аҳәа».
Ажәеинраала «Ԥхыӡла» Кәасҭа Герхелиа имариамыз ихәыҷратә шықәсқәа, хаха акәымзаргьы, рықәҿызҭуа,
игәалазыршәо аелементқәа иагәылоу ракәхап изааигәазтәыз, иаразнак ҿырҳәала изырҵаз, игәы зырԥшааз.
Ааи, ажәа сахьарк амагиатә мчы ус иаҟазшьоуп, иԥсабаратәны иҟоуп.
Кәасҭа Герхелиа даара игәырҩацәгьан, иџьамыӷәан ихигеит ақырҭуа фашистцәа иаҳзааргаз аибашьра хлымӡаах. Усҟан иаргьы саргьы Гәдоуҭа ҳаицыҟан. Иаахәлаанӡа ажәлар ргәаҟра ахьеилашуаз иаргьы далагылан. Ианаахәлалак инықәыршәны, шьапыла дцон Аҷандараҟа иабхәаарахь. Ианаацәылашоз Гәдоуҭаҟа амҩа дықәлон. Сара саннеилак, иара Гәдоуҭа ашҭаҿы дышгылаз збон. Арҩаш ахра ианаҿыкьасоз еиԥш, илаӷырӡ иҿыкьасон ҳҵеицәа ҭахеит ҳәа аниаҳалак. Иахьа иззымдыруада Ҟабардатәи аҷкәынцәа иҭахаз анынаскьаргоз Гитлери Шеварднаӡеи еидкыланы дзыԥхьаз ажәеинраала!
Ҽнак Гәдоуҭа ашҭаҿы ҳаилақь ҳашгылаз ажәлар ааилаҩҩит, ҳаԥшызар, 17-18 шықәса еиҳамыз аӡӷабцәа ԥшьҩык Ҭырқәтәылантәи еибашьра иааз ирыцны ашҭа иаақәлеит. Урҭ рҭаацәа ирамҳәаӡакәа, ирцәыбналаны еибашьра–Аԥсныҳаҭахупҳәаиаазҭыԥҳацәан.КәасҭаГерхелиа ари аниба илаӷырӡқәа изаанымкылеит, иҿыкьаса ицон. Убасҟан инапқәа сыжәҩахыр инықәиҵан, даасҿаԥшын иҳәеит: «Иубома, Рушьни, аӡы ахьышьҭрахь игьежьуеит ҳәа ирҳәаз шиашахаз». Сара ус иасҳәоит: «Мап, Кәасҭа, ашьа ахьышьҭрахь игьежьуеит!»
Аибашьра анеилга, рацәак мҵыкәа, Кәасҭа Герхелиа убарҭ аӡӷабцәа, Ҭырқәтәылантәи иааз ирызкны иҩит ухәы-ужьы қақаӡа изыргылоу, апатриотизм пафос мцаԥшь згәылҟьо ажәеинраала. Уи хиркәшоит абас еиԥш иҟоу ацәаҳәақәа рыла. «Ахьышьҭрахь игьежьит ашьа, уара уиашан, Рушьни сашьа!» ҳәа.
Сҩыза гәакьа, сашьа Кәасҭа Герхелиа изку сажәа хсыркәшар сҭахуп абас: «Кәасҭа, сашьа, аԥсра хьшәашәа хара зааӡа уаҳцәагазаргьы, уара зыуаажәлар рышҟа
зхьышьҭра аагоу уаҩуп. Ус аҟазара злахьынҵахаз уи аԥсы ихьӡӡам».
Абар ҳмонографиа афырхаҵа хада Кәасҭа Герхелиа изы ҳашәҟәыҩҩы ду Алықьса Ноча-иԥа Гогәуа ииҳәо:
«Раԥхьаӡа исҳәо убри ауп, А.М. Горки ихьӡ зхыз Аҟәатәи аҳәынҭқарратә педагогтә институт санҭала, ҳаибадырит Кәасҭа Герхелиеи сареи. Усҟан иара Аҟәатәи аҳәынҭқарратә апедагогтә ҵараиурҭа дҭан, сара сеиҳа ақалақь идыруан, ақалақь ԥсҭазаара дашьцылахьан. Иара ԥсабаратә цәаҩала длахҿыхын, ауаҩы инаалашьа дақәшәон, агәаԥхара иҵан. Жәаҳәарада, абаҩхатәра змаз аԥсыуа ҷкәынан, алаф, асамарҟәыл иҳәон аиумор аҵаҵаны, насгьы ихы-игәы азышьҭны ажәеинраалақәа иҩуан, имилаҭ литература бзиа ибон. Уи ауп зегьы раԥхьаӡагьы ҳаизааигәазтәыз ҳаиҩызцәа бзиақәаны, ҳиаҩызцәа гәакьақәаны ҳҟазҵаз, ҳажәлар ргәырӷьа, рхьаа ҳныруа аҟынӡа.
Кәасҭа Герхелиа дышхәыҷыз иаб диԥхеит, иангьы усҟан зынӡа дқәыԥшын ҩаԥхьа аҭаацәара далалт. Абас аԥсҭазаара аҭышәнымтәалара Кәасҭа лоунытә ихьааигаратә аҟынӡа инырит, дарбалыбаҭеит, аха иуацәеи, иҭахцәеи, игәырҵҟәыл бзиеи ирылшеит иҵоуроу ҵеины ауаа рахь акылсра, ихьӡи ижәлеи аԥсуаа рдоуҳатә культураҿ ианхалартә еиԥш.
Кәасҭа Герхелиа иабацәа Кьамач ихшаз, идаракәац иаҵанакуаз уаа бзиақәан, ашьха қыҭа иааӡаз, уи аҵас, ақьабз ныҟәызгоз аԥсыуа нхацәа нагақәан, шҭа ҭбааҭыцәк иҭанхон, рнеи-ааи ыҟан, аԥсыуала иуҳәозар, аказы иашшуа иҟамызт, ауеибаҳәа инхон.
Аԥсны аинтеллегенциа Аҟәа инхоз, ҷыдала Кәасҭа Герхелиа иабиԥара иаҵанакуа аӡәырҩы реиԥш, аамҭа иацыз ауадаҩрақәеи рҟыбаӡыбарақәеи жәпакы иқәыӷәӷәон, даргәамҵуан, аха ихы аҵаирхомызт, еилашуаз аԥсҭазаара агәҭа далагылан. Уи ажәеинраалақәа
рыҩраҿы адагьы аҟыбаҩ иман ашәаҳәараҿгьы, акәашараҿгьы, алафҳәараҿгьы хәарҭаԥшь имамызт.
Кәасҭа Герхелиа аҭаацәара далалеит дшыҷкәыназ. Усҟан Аҟәа анхарҭа уадақәа роура уадаҩӡан, еиҳарак аԥсуаа рзы. Ақырҭцәа рполитика убранӡа аԥсуаа Аҟәа ақалақь аҿы рҭаҩра, иаԥырхаган, иаԥықәслон, Сталини Бериеи адунеи ишаныӡаахьазгьы, ианрысакьаҳәымҭазтәи аинерциала иаауан. Аха зегьы ҿҳәарак-ҿҳәарак рымоуп, инаунагӡоу акгьы ыҟаӡам.
Кәасҭа Герхелиа аҭаацәара даналала, нхарҭала рацәак дшеиқәшәамызгьы, иабацәа ианрааз еиԥш, ауа-аҭахы иԥҳәыс лганахьалагьы иара иганахьалагьы иҿцаауаз рацәан, излаилшалоз ала гәаартыла идикылон. Иԥсабаратәуп, ауаҩы дахьаабуа ауп дахьнеиуа.
Аранӡа еиҳарак исҳәаз ихаҭашьатә ҟазшьақәа ртәы ауп. Егьирахь, иазгәасҭарц исҭаху убри ауп, Кәасҭа поетк иаҳасабала аԥсҭазааратә ҟыбаӡыбақәеи ахныҟәгаразы иусурақәеи ицәыргаз аамҭа арҿиара аус иазкызҭгьы, жәаҳәарада, иҵегьы ҟаиҵон ҳмилаҭ литературазы. Ас зысҳәо, иҟаиҵаз ҟәнысшьоит, ма имаҷуп ҳәа акәым. Сажәақәа рыхшыҩзцара иаанаго убриоуп, зегьы даарҟәыхны дышьҭызар, аҩра мацара даҿызҭгьы, хыԥхьаӡаралагьы хаҭабзиаралагьы иааиҵубаартә иҵегьы ҟаиҵон аха...
Уи ҳмилаҭ литература есымша ихы-иԥсы азышьҭны дыҟан, ихымԥадатәины иԥхьаӡон аԥсуа шәҟәыҩҩцәа раԥҵамҭақәа рыԥхьара, рдырра, урҭ ихәыҷы иду доуҳатә мазараны дахәаԥшуан. Изыхҟьоз сыздырам, аха аԥсҭазаараҿы изыразымызгьы ыҟан. Иван Ҭарба ихҟьозаргьы ауеит. Урҭ аншьеи еҳәшьаԥеи ракәын. Уи, ҳәарада, иԥшра, исахьа имаҵура, ирҿиаратә қәҿиарақәа уҳәа ирыҵашьыцуазгьы ыҟан. Аҵашьыцра мыжда ауаҩы иԥсыҽрақәа ируакуп. Уи акәхарын ирыцрасуаз Иван Ҭарба изыразымыз ауаагьы. Кәасҭагьы џьараџьара уи иаҳәшьа ду лԥа (иаб иаҳәшьа лԥа) ишәшьыра даҵанакуазар акәхарын.
Кәасҭа Герхелиа аҵыхәтәантәи ишәҟәы «Ахәыцрақәа ррыԥхра», Аҟәа 1982 шықәсазы иҭыҵыз, иҩҩхьаз иреиӷьын. Ԥыҭрак днеизҭгьы еиӷьыз аԥиҵон, аха аԥсцәаҳа мыжда иаџьал иркьаҿит, иҿахәы нагӡаны иимырҳәеит. Кәасҭа Герхелиа ашьха қыҭа ԥшӡа Ӷәада дышиз, дшааӡаз мҩашьо аԥсшәа ицқьаны идыруан, ихшыҩ, илогика ҵаулан. Ихьааугартә иҟоуп абаҩхатәра змаз апоет иҿыцу акы аныҟаиҵашаз дыԥсит, игәы дагеит. Ицқьаны идыруан аурысшәа, ақырҭшәа. Кәасҭа дуаҩаамысҭашәан, ахамаԥагьареи атәамбареи реиԥш иҟаз ацәаҩа бааԥсқәа имԥан иҟамызт, малдук шимамызгьы, ичеиџьыка ыҟан, игәы аартын, Аԥсны дапатриот дуун.
Аҵыхәтәан исҳәоит Кәасҭа Герхелиа илитературатә ҭынха иажәабжьқәа, ипиеса кьаҿқәа, илитературатә статиақәа еизакны хаз шәҟәны иҭыжьтәуп ҳәа избанзар, урҭ аԥсуа литература аҭоурых иахьадаҟьақәоу рнаҩсангьы, иахьатәигьы ушьҭан уи ишьҭаланы иааиуа аԥхьаҩ иарҳәо рацәоуп, апоет дызхааныз аамҭеи хаҭала ихҭынхьааз аԥсҭазаара уадаҩи реилкааразы».
Уажәы ҳаизыӡырҩып еицырдыруа ҳҵарауаҩ, ҳлексикограф ду Владимир Арушьан-иԥа Касланӡиа: «Кәасҭа Герхелиа, уаазеилаҳаша абаҩхатәрагьы аҭеиҭыԥшгьы иманы Анцәа дишеит. Амала, уи дызлаҟаз даҵаҽырбомызт, далаҽхәомызт. Ашәаҳәара акәашара илан, ибжьы хаан, ашәа аниҳәоз уизыӡырҩуазар, даҟәымҵындаз, иҵегьы исаҳандаз шьири уҳәарын. Дкәашозаргьы, ахьшьыцбеиԥш дласӡа дықәԥрааны акәын дшышьацәхыртәуаз.
Аҟәатәи апедагогикатә ҵараиурҭаҿы ҳаицҭан, аҵарагьы ибзианы иҵон. Иҩызцәа астудентцәа иаадыруан уи ажәеинраалақәа шиҩуаз, аха ҳаишьцылаанӡа даҳзаԥхьомызт, астуденттә ԥсҭазаареи аҵареи ҳанеизааигәартә ашьҭахь, ҿыц ииҩуаз ажәеинраалақәа
дҳазрыԥхьон, насгьы иагу-иабзоу ижәбази ҳәа дҳазҵаауан. Иҩызцәа рҿаԥхьа иаҳаҭыр шьҭыҵит, ҿыц аҩра иалагаз аӡәы иаҳасабала иажәеинраалақәа агазеҭ «Аԥсны ҟаԥшь» адаҟьақәа рҿы иркьыԥхьуа ианалага нахыс. Уи, ҳәарада, иаргьы агәалаҟара инаҭон, инапы злеикыз аус – аҩра еиҳа-еиҳа даднаԥхьалон.
Аҩызаразы дыбзиан, ақәлацәа ҳаҭыр иқәырҵон, иххәыцуан. Ашәҟәқәа рыԥхьара бзиа ибон, иҩызцәагьы, еиҳарак икурс аҿы аҵара ицызҵоз адиԥхьалон.
Аԥсуара иԥсы ҭыӷьӷьа дашьҭан, ақырҭцәа Аԥсны имҩаԥыргоз азакәандарақәа аҵәымӷ еиԥш илакьакьон, дрықәыӡбон. Аха илшооз, мацара, игәынамӡара ааирыԥшуан, ипатриотизм мцаԥшь еиҳа-еиҳа аҽарӷәӷәон, аҽарҵаулон. Уи ахыԥша иҿаратә шықәсқәа раан иаԥиҵаз илирикатә жәеинраалақәагьы ирныԥшуеит.
Кәасҭа Герхелиа Бақәатәи иреиҳаӡоу апартиатә школ даналга, еиуеиԥшым аҭакԥхықәра змаз апартиа асистема иатәыз аҭыԥқәа рҿы аус иуит. Уи, ҳәарада, ирҿиаратә усура атемп хьысҳанатәит, еиҳа ииашаны иуҳәозар, асахьаркыратә литература иақәирӡшаз аамҭа рацәа ицәагеит. Сара агәра згоит уи арҿиара ус инеиԥынкыланы даҿызҭгьы, иҵегьы шыҟаиҵоз, аха уигьы амаҵ утәын. Иара аханатә ицәаҩан иҟаиҵоз цқьазарц, иҵоуразарц, ираԥа-ҿаԥамзарц. Аха уи ала исҳәарц сҭахым иаҳзынижьыз илитературатә ҭынха маҷуп, насгьы рыҩаӡарагьы лаҟәуп ҳәа. Мап. Уи иҭынхаз аԥхьаҩ ибартә иҟоуп, ҳлитературазы кыр иаԥсоуп илирикатә ԥҵамҭақәа, насгьы рхатә индивидтә бжьы рханы иалыҩуеит аԥсуа поезиа аҭаацәара ду аҿы.
Кәасҭа Герхелиеи сареи ҷыдала ҳаизааигәазтәуаз даҽакгьы ыҟан. Уи иаргьы саргьы ҳашхәыҷқәаз ҳабацәа ҳаԥхеит, ҳаиҭымхеит. Уи, ҳәарас иаҭахузеи, ҳхәыҷратә шықәсқәа рымацара ракәымкәа, ҳаԥсҭазаара зегьы ианымԥшыр ауамызт.
Кәасҭа дуаҩы ԥшӡан, дуаҩы цқьан. Иҭынхаз исахьаркыратә ҩымҭақәагьы иара убасҵәҟьа, иԥшӡара, ицқьара рхубаауеит».
Абар СССР-и Урыстәылеи, Аԥсни ажурналистцәа Реидгыла алахәыла, Аԥсны зҽаԥсазтәыз ажурналист Симон Михаил-иԥа Адлеиба саниҿцәажәоз Кәасҭа Герхелиа иҵыхәала исеиҳәаз: «Кәасҭа Герхелиа, Нур Ҵнариа, Шьыма Қриа 1957 шықәсазы Аҟәатәи аҳәынҭқарратә педагогикатә институт афилологиатә факультет аҿы ҳаицҭалеит. Урҭ ауаа, ҳара ҿыц апарта иахыҵны иааз ашколхәыҷқәа ҳаасҭа, аԥышәагьы, адыррагьы рыман, ихатәрахахьан, даҽакала иуҳәозар, арратә ԥсҭазаара иаӡржәхьан. Ҳаргьы, аиашазы, ишҳаиҳабацәаз еилкааны, ҳаҵкыс аԥсҭазаара ишагәылаԥшхьаз дырны, ҳаҭыр рықәаҳҵон, ҳарзыӡырҩуан, рҳәатәы хаҳҵон. Даргьы, иҵабыргыҵәҟьаны, ус еиԥш ҳхымҩаԥгашьа пату рзақәын, ҳагәцаракны ҳрыман.
Нацәақәкыла Кәасҭа Герхлиа итәы уҳәозар, акурс аҿы зегьы дыргәаԥхон, инаалашьа бзиан, аҵарагьы бзианы иҵон. Еиҳарак уи егьырҭ иҩызцәа дызларылукааша даҽа ҷыдарақәакгьы иман – иҩуан ажәеинраалақәа, акьыԥхь аҿгьы дцәырҵхьан, ҳаргьы иҩызцәа поетк иеиԥш ҳихәаԥшуан, лассы-лассы акәымзаргьы, жәеинраала ҿыцк аниҩлак, насгьы иалҵит ҳәа аниԥхьаӡалак, иҩызцәа даҳзаԥхьон, ҳгәаанагарақәагьы дрызҵаауан, ишаҳгәаԥхаз аниаҳҳәалак игәы иахәон.
Ҳазҭаз аинститут ҳалгеит. Досу ҳлахьынҵа ишаныз, ишаҳәоз еиԥш, ҳамҩақәа ҳрықәлеит. Аҟыба-ӡыба згымыз аԥсҭазаара идәаӡаха ҳаԥхьа ишьҭан. Ҳара уи аилашыра ҳналалеит.
Сара ҩызак, қәлак аинститут аҿы аҵара сыцызҵоз аӡәы иаҳсабала, сеигәырӷьон Кәасҭа Герхелиа ирҿиартә қәҿиарақәа, даҽакала иуҳәозар, иҩымҭақәа хазы шәыҟәны иахьҭыҵуаз, егьырҭ абызшәақәа рахьгьы иахьеиҭаргоз. Урҭ сара гәахәас иҟаҵаны срыԥхьон, ҳмилаҭ литература иатәышьҭраны исыԥхьаӡон.
Ашьҭахь, акыр анҵы, Кәасҭа Герхелиеи сареи ҳаиқәшәеит Аԥсуа радио аредакциаҿы. Иара аԥсуа радио редактор хадас обком аҟнытә даарышьҭит. Усҟан уаҟа редакторс аус иуан Аԥсны зҽаԥсазтәыз ажурналист Владимир Саҭбеи-иԥа Аҳашба. Ҿыц иаҳзаарышьҭыз аредактор хада аус ицура, мамзаргьы инапаҵаҟа аусура даарӡа ибзиан, зегьы рыла уирманшәалон, иутәыз, иҳәатәыз, иҟаҵатәыз идыруан. Знапы иану зус здыруа данухагылоу уаргьы уусура угәы аҳәауа уҟалоит, алыҵшәагьы бзиахоит.
Аԥсшәа бзиаӡаны идыруан. Иҭырҳәыцааны дрыԥхьон аефирахь ицоз аматериалқәа. Гхак ицәцараны ишԥазыҟалоз. Аколлектив дрықәгәамҵуа сымбацызт, џьара гхак ҳцәыҟаларгьы хаала арҽеишьа дақәшәон, иҳахҭынҟьомызт. Убри аҟнытә еиҳагьы ҳаицәыԥхашьон, еиҳагьы ҳизхәыцуан, қарҭаа икылаԥш-кылӡырҩуа ишҳашьҭазгьы, алитературатә дырраҭарақәа аефирахь амҩа риҭон, иқәиргылон апоетцәа, аҵарауаа. Урҭ зегьы Аԥсуа радио аусура арлахҿыхуан, азыӡырҩцәа рзы аинтерес аҵаны иҟарҵон.
Кәасҭа Герхелиа аԥсуаа рҭоурых – ржәытә, рҿатә иаҵанакуаз азҵаарақәа рҿы уи есымша агәаӷьра ааирԥшуан, хыхьынтә Қарҭаа рмаҵуарқәа, ҳрадио комитет усҟантәи аиҳабы Ҭамара Ҭодуа лҩызцәа лахәлахәы ишишьклаԥшуазгьы, иара ииҭахымыз, аԥсуара иатәым ҳәа ииԥхьаӡоз аматериалқәа ишьҭуамызт, ес иҟаиҵалакгьы ҿарԥак ԥшааны иааникылон, иқәигон. Иара убасҵәҟьа иаҭахны, изаамҭанытәу акы акәны иибоз амҩа аиҭон. Ус шакәу зырҵабыргуа фактк аазгоит ҿырԥштәык аҳасабала.
Қарҭаа ирҭахын Бзыԥ ацҳа инаркны Риҵаҟа ицоз амҩаду – 35 километр аура змоу, аинрал Леселиӡе ихьӡ ахырҵарц, аха Бзыԥаа рыҷкәынцәа ирымухаҭаҵәҟьаны, еизеит Бзыԥҭа ацҳаҿы. Убасҟан 100 шықәса зхыҵуаз, Кьараз иалахәыз, зиарҭа иамаз Кәына Гыцба дсырцәажәеит, Леселиӡе араҟа ус шимам, ахьӡ ахҵатәызар Кьаразаа ишраҩгатәым, ишҳақу дара рыхьӡ ахызар ҳәа. Ари аматериал усҟантәи аамҭазы ашьҭра – аинрал Леселиӡе иҿагылара, мап ицәкра гәаӷьыуацәан. Иҭазҩыз абжьы дазыӡырҩит аредактор хада Кәасҭа Герхелиа: «Ҳагозаргьы аефир ахь иҳашьҭуеит» – иҳәеит аҭакс. Иҵабыргыҵәҟьаны, ахәылбыҽха уи аефир ахь ицеит, ашьыжьымҭантәи адырраҭараҿы уи аматериал дақәбаџны иаанылкылеит ҳаиҳабы Ҭамара Ҭодуа ақырҭуа меншевикцәа ыҟаӡамызт ҳәа ҿыҵгас иҟаҵаны. Уи азы Кәасҭа Герхелиа лахь ирҭеит, саргьы смаҵура – скорреспондентра ааныжьны Ԥсҳәыҟа сдәықәҵара иацхрааит ари ахҭыс.
Кәасҭа Герхелиа дпатриотын, ижәлари иԥсадгьыли гәык-ԥсыкала иҭахын, илшоз ала рымаҵ иуан иԥсы ҩыҭшәаанӡа. Ус шакәу амҳәои аибашьраан ижәлар рхьаа рыцеиҩшо рыгәҭа дахьгылаз. Усҟан ҳпоетцәа иаԥырҵаз ажәеинраалақәа иреиӷьу ируакуп Лаҭа иҭадырхаз ирызкыз игәыҭшьаагоу ажәеинраала. Уи аҩымҭа Гәдоуҭа амитинг аҿы данаԥхьоз, ажәлар еилақьызқьызуа акәын ишҵәыуоз. Зегьы ҳарҟәаҵыргьы уи амацарагьы иаҳнарбоит Кәасҭа Герхелиа абаҩхатәра еицамк змаз, зыжәлар гәыкала изҭахыз, рхьаа зхьааз, ргәырӷьара згәырӷьараз поетны. Ус иҟоу ауаа аԥсадгьыл бзанҵы иахашҭӡом».
Аԥсны аҳәынҭқарра-уаажәларратә усзуҩы иахьа тәанчара иҟоу Владимир Ардашьыл-иԥа Ашәхәаҵаа саниҿцәажәоз абар исеиҳәаз: «Герхелиаа Ӷәада иашьагәыҭу жәлоуп. Уи иабацәа, дзыҩниааз аҩнаҭа аханатәгьы пату зқәыз ҳәа иԥхьаӡан, зхаҟынтә зшьапаҟынӡа аԥсуара злаз ракәын, зыламыс, зчеиџьыка
ыҟаз ракәын, уаа хаақәан, аӡәы иԥырхагаз (ирылшоз ала ирмыхәозар) ракәымызт. Излаз ақыҭагьы ҳаҭыр рықәырҵон, изыԥсаз рдыруан, ашьха ӡыхьеиԥш ицқьоу, згәы разу уаауп ҳәа акәын ишырзырҳәоз. Аԥсуарахь ишаԥу еиԥш, ацәгьа-абзиа аҿы аихаҵгылара рылан, ацхыраара рдыруан, аԥсыуала иаҳҳәозар –узеилаҳаша нхацәа бзиан. Ауаҩы раԥхьа илаԥш иҵашәо аҭеиҭыԥш атәы ҳҳәозаргьы, аныха-чаԥа иаҩызан, ишышьхауаау мҩашьо, икала-калаӡа иҟан. Дара хыԥхьаӡарала ирацәамызт, хԥаҟа-ԥшьбаҟа ҭӡы ракәын Ӷәада ақыҭан инхоз, аха иааџьоушьартә аҟынӡа иахьынеибаркыз абаҩхатәра рыман, ашәаҳәареи акәашареи рыҟны, абжьы хаа зхоу ҳәа акәын излатәаз ишырзырҳәоз.
Сара Кәасҭа Герхелиа иаб Маџьгәыр сихааным, аха иӡбахә рҳәон дуаҩ бзиан ҳәа. Иԥсҭазаара зааӡа далҵит, иԥшәмагьы дқәыԥшын ишԥалурыз, ҩаԥхьа аҭаацәара далалт. Абри аиҭымра – иаб иԥсра, иан лхаҵацара Кәасҭа иԥсҭазаара ианымԥшыр залшомызт, аха акгьы ихы аҵаимырхеит аԥсабара инаҭаз абаҩхатәра иабзоураны. Ииашоуп, ауацәа, аҭахцәа дгәыгәҭармыжьит, рнапы игырмыжьит. Аԥсны апоет ду Иван Ҭарба иакәзар, илаԥш дыҵакын есымша.
Кәасҭа Герхелиа абаҩхатәра злоу поетк иаҳасабала, иқәла зықәлаз аԥсуа поетцәа аӡәы ишьҭахь дгыламызт, амала аԥсҭазааратә хынҭаҩынҭарақәеи, еиуеиԥшым апартиа иднаҵоз амаҵурақәеи еилаланы арҿиараҿы аамҭа азымхара иԥышькласуан, еиԥнаҟьон, зны-зынла инамыцхәцәаны. «Смаҵурақәа сырҿиара аус иаԥырхагоуп» ҳәа иҳәо заҟантә схаҭа исаҳахьаз, исеиҳәахьаз, еиҳарак аҭакԥхықәра змаз даҽа маҵурак ахь даниаргоз!
Сара саҵкыс ҩышықәса деиҳабын, аха уи ҳаиҩызара иаԥырхагамызт, қыҭак ҳалҵит, аишьцәа реиԥш бзиа ҳаибабон. Уи аиҩызара идыруан, ҳаҭыр изақәын, дахӡыӡон.
Сара дсыздыруам Ӷәада аҭоурых здыруаз, бзиа избоз Кәасҭа иеиԥш даҽаӡәы. Уи иқыҭа гәакьа аҭоурых идыруан, уи аҵеицәа дрызыгәдууан. Заҟантә ҿырҳәала дсызрыԥхьахьаз Қьаазым Агәмаа иажәеинраалақәа. Ҽнак Аҟәа агаҿа ҳаваланы, ашьшьыҳәа ҳаицәажәо ҳашнеиуаз, дааҭгылан ҿырҳәала дрыԥхьеит абарҭ ацәаҳәақәа:
Агәил иагәылшәан ԥшьаала, ԥшьаала, Аԥша иагәылала, игьежь-гьежьуа, Ашәҭыбӷьыцқәа, сиршәа еишьҭала, Ашьацра инылашәон ашьыжь уа.
Арҩаш гәрымуа ибылгьа илеиуан, Ахаҳә дуқәа атазҳәа ирысуа, Қәсыԥа иԥон, нас ишнеиуа, Хагәха атыша уаҟа иҭасуан.*
Арҭ ацәаҳәақәа зтәыда, авторс ирымада ҳәа сазҵааха имҭакәа снаиԥыҩлан Кәасҭа, ари уара ҷыдала бзиа иубо, ҳқыҭа гәакьа Ӷәада аҵеи гәлымҵәах Қьаазым Агәмаа иԥсы ҭаны иахьанӡа дааӡазҭгьы, аибашьра ду инаҭаз ахәра абас иаџьал амыркьаҿызҭгьы, ҳмилаҭ литература аамҭа иазымфо, заҟа ҩымҭа хьыршәыгәқәа алаигаларыз, аха, – сҳәан, иҭак сазыԥшны снаиҿаԥшит, сааҭгыланы.
– Владимир Ардашьыл-иԥа сара аԥсуа поетцәа (урҭ зегьы баҩхатәрала ишеиҟарамгьы) бзиа избоит, рҩымҭақәа срыԥхьоит доуҳатә малк еиԥш иԥхьаӡаны. Ари, сара схаҭа ажәеинраалақәа ахьызыҩуазы исҳәом, ус иҟоуп, аҵабыргхаҭа, амала, ахарԥ егьырҭ амаҭәақәа раасҭа еиҳа ацәа иазааигәоуп ҳәа шырҳәо еиԥш, Қьаазым Агәмаа ибаҩхатәра анаҩсангьы дахьӷәадатәу ҷыдала бзиа дызбоит, сизгәдууп, насгьы иара изкны
* Қьаазым Агәмаа. Иҩымҭақәа. Аҟәа: Аҳәынҭшәҟәҭыжьырҭа, 1955. Ад. 98.
118
сахьаркыратә ҩымҭак поемоуп ҳәа ззуҳәаша акы саҿуп иақәманшәалахар, – иҳәан иажәа ааҿахиҵәауеит.
– Иуҳәо саҳаит, Кәасҭа, саргьы убасҵәҟьа ауп сшизыҟоу, сышихәаԥшуа Ӷәадаа ҳҵеи, – сҳәан, сажәа ааҿахысҵәеит, Қьаазым Агәмаа изы уаҳа саламлакәа.
Ҳнеиуан агаҿа иаваршәны Аҟәатәи абаа ашҟа ҳхы рханы. Ус, ҳнаԥшызар, харантә Хәыта (Рафаел) Аршба ҳаԥхьаҟа днеиуеит амҩаду ианыршәланы – Кәасҭа, абни ицо ауаҩы дзакәи? – ҳәа сизҵааит, иҟаиҵо аҭак еилыскаарц.
– Иныҟәашьа злаҟоу ала даара зхы иақәгәыӷуа аӡәы иоуп. Ус шакәу ишьапы аргылашьа, инапҟьашьа уҳәа рыла дудыруеит. Хәыта Аршба Аҟәа ақалақь иааӡаз заԥсуарагьы, зхаҭарагьы, иҳаракны изкыз, абла ҷыцеиԥш ирыԥхьоз аԥсыуа хаҵан. Ашьҭахь убригь ҳара днаҳацлан ҳҿынаҳхеит. Иччаԥшь хаа, иҭеиҭыԥш, апатриотизмра илаз, уҳәа ари аԥсуа спортсмен Аҟәа акәым Аԥсны дыззымдыруадаз! Аҩызцәа, адырцәа ирацәаӡаны иман.
Сара Аԥснытәи аҳәынҭқарратә план аҿы еиҳабыс аус анызуаз, Кәасҭа уахь усура дназгеит, акраамҭагьы аус иуан, аԥсшәа анаҩсангьы ицқьаны идыруан, иҳәон аурысшәа, ақырҭшәа акцент имаӡамкәа. Игәынкылара бзианы, иурбаз иаразнак ишьҭикаауан уамашәа иубартә аҟынӡа. Ҳахьӷәадатәқәаз мыцхәы ҳаҭыр еиқәаҳҵон, бзиа ҳаибабон. Ҽнак Аҟәа ҳаҟаны, ҳаибамбар ҟаломызт, ҳзеиқәымшәарҭеллахымԥадаҳаицәажәон,ҳаигәныҩуан. Насгьы ҳанеиқәшәалакгьы уамашәа иубартә еиԥш, еснагь иеибаҳҳәаша«аматериал»ҿыц ҳауан,иааҳакәыршаны иҟаз аԥсҭазаара иаҳнаҭоз иабзоураны. Аԥснытәи обком аҿы аус анаауазгьы ҳаицрымшәо ҳаицын.
«Арҿыцра», «аҽеиҭакра» ҳәа М. Горбачов ицәыригаз, СССР еилазыжьраны, изрыбгараны иҟаз аполитика, хылагәыла еиланаҵеит Қырҭтәыла, уи аԥацәа, ашовинистцәа Аԥсны рыхәларгаларц, илбаардарц иалагеит. Уи аргамаду ирбон ҳажәлар, иагьаҿагылт ҷыдала агәырҵҟәыл змаз апатриот интеллигенциа. Убарҭ рыгәҭа аӡәы ҳәа дгылан Кәасҭа Герхелиа. Аԥсны Иреиҳаӡоу Асовет адепутатра ашҟа абжьыҭирақәа анцозгьы аибарххара ӷәӷәа ыҟан – аарла аԥсуаа иргеит 27 ҭыԥ, ақырҭцәа – 26, егьырҭ зегьы – 11 ҩык. Абраҟагьы Кәасҭа Герхелиа аԥсуаа рзинқәа рзы иқәԥоз аинтеллигенциа рыгәҭа дгылан, инапы ианыз аҭакԥхықәрақәа змаз имаҵурақәа рыгәхьаа мкыкәа Аԥсны апатриот иаша иакәны. Уи сара еиҳагьы саргәырӷьон, еиҳагьы бзиа дыснарбон».
Абар даҽакгьы:
«Аҟәатәи аҳәынқарратә рҵаҩратә ҵараиурҭаҿы Кәасҭа Герхелиеи сареи ҳаицҭан. Иара ҩбаҟа курс аԥхьаҟа дыҟан, курск аҿы еидтәалаз сашьеиҳаб Нурии иареи ракәын, курсла еиҵбацәаз ҳҿгьы аиҩызара иман, зегьы дырнаалон, дуаҩылахҿыхын, ахаҭашьатә ҟазшьа бзиақәа иман. Убри аҟнытә астудентцәа рыҩнуҵҟа ҳаҭыр иқәын, зегьы дырдыруан, ихатәы жәеинраалақәагьы акык-ҩбак раҟарагьы агазеҭ «Аԥсны ҟаԥшь» аҟынгьы икьыԥхьхьан. Уигьы иҩызцәа рыгәҭаны ихьӡ шьҭнахуан, поетк иаҳасабала ихәаԥшуан.
Апедагогтә ҵараиурҭа ҳанҭаз, Мықә, Аҽгәара уҳәа чаихыхра ҳаргалон. Усҟан ақырҭцәа «ҳара ҳауп ара иҟоу» ҳәа ирысакьаҳәымҭаны ианырԥхьаӡоз, ҳаиҵагылара анырзымычҳауаз, рыхлахаҵ анаргьежьуаз акәын. Дара абаагәареиԥш изықәгәыӷуаз Сталин дыԥсит, уи ашьҭахь рацәак мҵыкәа егьи ргәыӷырҭа ду Бериагьы ажәлар раӷа ҳәа дыԥхьаӡаны даԥырырхит. Абас шакәызгьы, ақырҭцәа рыҽдырӷәӷәон, Аԥсны рнапы аларԥаны иркын, ирыцәцар ҳәа ишәаны.
Убри аҟнытә, ҳара Аҟәа аҵара зҵоз астудентцәеи рхы рымакәачраха Аҟәа иалаз дара рҿари ҳабжьара изныкымкәа, иҩынтәымкәа аидысларақәа, даҽакала иуҳәозар, аибадықрақәа ҟалахьан.
Исгәалашәоит, ноиабр 7 аныҳәа ҳанаԥылоз фатәқәак, рыжәтәқәак аагақәеит ҳастудент џьыбақәа изларылаӡоз ала. Ҳанхон Гориискаиа амҩаду аҿы иҟаз азеиԥшынхарҭаҿ. Ҳҩызак, уажәы еицырдыруа ҵарауаҩуп, иӡбахә сҳәар сҭахым (исҳәаӡаргьы иԥхоушьоуҳәа акгьы ыҟам), ачаагара дахьцаз амҩан дрыпҟеит, иҟазҵазгьы Аҟәатәи аиндустриалтә ҵараиурҭа иҭаз ақырҭуа студентцәа ракәын. Ани ус иҳачҳауазма, аныҳәа збода, аҷкәынцәа ҳҽааибыҭаны ҳрышьҭалт. Иҳаԥшааит, ҳшьа ҭаҳмыжьит, ҳҩыза дзыпҟаз астудентцәа аҩыџьагьы уаҳа аҭахымкәа иаҳбақит. Даргьы ԥыҭҩык ыҟан, аха уаҳа рҽаларымгалт ишеицәахоз дырны, рҽааныркылеит ҳаиҭоуп ҳәа иԥхьаӡаны. Амилициагьы дҳахҭыгәлеит, уигьы дагыруан, иԥаҵақәа гәымжьаҵәӡа ҳара ҳус ҳхала ицәгьамкәа ишаҳаӡбаз аниба, имырӷыӷкт, наҟ шәца шәеимпы – иҳәан днаҳԥырҵит. Илшон даҽакала дҳазныҟәар, аха иҟалаз шыҟалаз аниаҳҳәа ахара дара ақырҭуа студентцәа ишырхараз анеиликаа, ҳус мырҳарҳаркәа ҳауишьҭит, игәы иаанагоз ҳаздыруам, аха ихымҩаԥгашьа хымԥада ауаҩра иазҳәан.
Сыззааиуа, абри «ашьоура» – ҳҩыза иаахаз аҭаҷкәымқәа рҭак аҟаҵара – ҳахьцоз Кәасҭа Герхелиагьы ҳаԥхьа дгылеит, шәаала ари чҳашьа амам, аҭак ҟаҳамҵар уаҵәгьы еицәоу ҳзыруеит ҳәа. Аисра, аиқәԥара азын акәӡам ҳҭаацәа арахь ҳзаарышьҭыз. Ҳаарышьҭит аҵаразы. Аха ухы иқәтәаӡо иалагар, аҭак анузыҟамҵа, ухы анузымыхьча, нас ԥхьаҟагьы аҭагылазаашьа еиҳагьы еицәахоит.
Иҵабыргхаҭаҵәҟьаны аҵыхәтәантәи аамҭазы дареи ҳареи ҳаидысларақәа еиҳа-еиҳа имаҷхо иалагеит. Ус анакәха, ҳҭакқәа аус руит, аԥсуа студентцәа ус рызныҟәара шамуаз, ишалымҵуаз рбеит, насгьы Аҟәа ҳҿар рыҩнуҵҟа амчқәагьы шыҟаз ааԥшит агәра ргартә еиԥш.
Ари афакт араҟа изаазгаз, ҳәарас иаҭахузеи, Кәасҭа Герхелиа даныстудентыз деисҩын ҳәа акәӡам иаанаго. Убригьы иаҳнарбоит уи иҩызцәа, иқәлацәа аҵара ицызҵоз ирыхҭхьаауаз, заамурала изықәшәоз аиакәымрақәа рганахь дымгылаӡакәа хаха ихы шрылаирхәуаз, дышрыдгылаҩыз. Абри ацәаҩа уи иԥсҭазаара аҵыхәтәантәи амшқәа рҟынӡа иалаӷьаны акәын ишыҟаз. Ус шакәу арҵабыргуеит иаҳхаагаз аибашьара хлымӡаахгьы.
Кәасҭа Герхелиа дахьпоет бзиаз анаҩсангьы, сара уи ҳаҭыр иқәысҵон иԥсадгьыл дахьапатриотыз, дахьуаҩыцқьаз, дахьаԥсыуа хаҵаз азы. Аԥсны иаҵагылалааит Кәасҭа Герхелиа иҩызцәа аҵеицәа. Абас иҩуеит еицырдыруа аԥсуа ҵарауаҩ, Д.И. Гәлиа ихьӡ зху Аԥсуаҭҵааратә институт археологиа аҟәша аиҳабы Игор Иван-иԥа Аҵнариа. Араҟагьы иаабоит Кәасҭа Герхелиа ҩызак, қәлак, аԥсыуа патриотк иаҳасабала ихаҿра хазырҭәаауа аҟазшьа бзиақәа.
«–Ҳара, Гәлариаа, Кәасҭа Герхелиа данҳаланагала, ҳаҳәшьа Наталиеи иареи рынасыԥ анеиларҵа нахыс иашьак иеиԥш акәын дшаабоз, дшаҳҭахыз. Иҵабыргыҵәҟьаны, аԥсыуала амаҳә иабхәараа ҳаҭырла рбара, пату рықәҵара иаҵанакуаз акәамаҵамарақәа зегьы инҭрыҷҷааны идыруан, ишахәҭаз еиԥш амаҵ иуан, иаԥуп ҳәа акәымкәа гәык-ԥсык ала иҭахны. Уи ҳацәгьа, ҳабзиа иахьабалак дҳавагылан, дымҩашьо дҳалубаауан. Иара ҳаргьы иабхәараа уи имаз ахаҭашьатә ҟазшьақәа ҳазгәамҭо ҳаҟамызт, ҳилаҽхәон ҳизгәдууа. Араҟа, ҳәарас иаҭахузеи, иҿыцу уаҩы изымдыруа ҳәа акгьы сҳәом, мацара, аԥсуа ԥсҭазаараҿ амаҳәи абхәарааи рыбжьара аханатә иаԥу аҵасқәа, ақьабзқәа роуп зыӡбахә сымоу.
Ҳара иабхәараа, саргьы убрахь агәҭа снаргыланы, ҷыдала ҳаҭыр ҳазиқәын, бзиа даабон ҳамаҳә, иашьак иеиԥш иаабоз ауаҩы ҳмилаҭ шьаҭамырӡгас иамоу ҳсахьаркыратә литература зырҿиауа ҳашәҟәыҩҩцәа рхаҭарнак иашан дахьыҟаз. Уигьы иаҳәоз кыр ыҟан
ҳара ҳзы. Илитературатә қәгыларақәа, исахьаркыратә ҩымҭақәа ҳрызҿлымҳан, ҳрыԥхьон бзиа ибаны». Абас иҳәоит Кәасҭа иабхәында Вова Гәлариа.
Вова Гәлариа акыр шықәса аус иухьан Апартиа Тҟәарчалтәи ақалақьтә комитет ааглыхреи атранспорти рыҟәша еиҳабыс, адоломит аҵхырҭа анаплакы еиҳабыс нас Аԥсны Аџьынџьтәылатә еибашьра ашықәсқәа раан Тҟәарчал абыргцәа рхеилак ахантәаҩы ихаҭыԥуаҩыс, иахьа, Аԥсны абыргцәа рхеилак алахәыла.
Котик Герхелиа ақырҭуа фашистцәа ҳазларыжьыз аибашьраҿгьы деибаркны дызмаз ипотриотизмра ааԥшит иккаӡа, аӷа дшаҵахоз, аиааира шаагоз аханатә агәра игон. Ус шакәу дырҵабыргуеит ҳаԥсадгьыл ахьчаҩцәа рҿаԥхьа иқәгыларақәа, аӷа хәымга дҿаԥызҽуаз ҳҵеицәа гәымшәақәа рфырхаҵара аазрыԥшуаз амцабз згәылҟьоз, иаҭахыз апублицистикатә бжьы ҿаца зхаз иажәеинраалақәа. Урҭ ажәеинраалақәа ҳажәлар ргәы архаҵон, аӷа хәымга иҿагыланы ақәԥарахь ирыԥхьон.
Убри ахыхьгьы ихьаан ицрыхон, игәы дырԥшқон, зыԥсы ҭаз дак илыршьаауан ҳаҷкәынцәа анҭахоз ршәаџь аниаҳауаз. Усҟан Кәасҭа Герхелиа еиҳагьы игәыԥжәара иацлон, иԥсахы еибадыркуан, доуҳала мчы ҿыцк иларҵон.
Зны апозициаҿы ҳшыҟаз днеит Котик, сгәы сыхьуазаргьы абџьар скуеит ҳәа. «Уара иуку абџьар – укалам – ҳара иаҳку аҵкыс еиҵам», – рҳәеит аибашьцәа аҭакс.
«Абааԥсы аӷа даҵашәырхарц азыҳәан, зегьы раԥхьаӡагьы шәыхгьы шәыхьчалароуп, арҭ ауаҩра зынӡа изцәыӡыз ахәымгақәа иҟарҵо жәбоит, аха ижәдыруаз, ҳариааиуеит, шәара шәҩызцәа аҵеицәа гәымшәақәа змоу рҿаԥхьа акгьы рылшом амала, абааԥсы, еиҭасҳәоит, шәхы шәыхьчалароуп!» – иҳәон уаҟа апозициаҿы дыҟанаҵ.
Уи ашьҭахьгьы даҽаџьара ҳанеиқәшәалак ҳаибашьцәа дразҵаауан, дрыхӡыӡаауа иҳәон: «Абааԥсы, иахьынӡа залшо шәхы шәыхьчала, аӷа ихымца хаха шәҽаҿашәмыжьлан! Убригь аиааира ааигәазтәуа акоуп! – Нас дсазҵаауан – ҳаҷкәынцәа ргәалаҟара шԥаҟоу, рлаӡара зеиԥшроузеи, рычҳара абанӡаҟоу?» ҳәа.
Сара исҳәон, изаҟаразаалак урҭ рхьысҳарак аазырԥшуа гәкаҳарак шрымам, ашәарҭара аҿаԥхьаҵәҟьагьы ишфырхацәоу, игәымшәақәоу. Иара, сажәақәа игәы иахәаны аҭак ҟаиҵон абас: «Нарҭаа дуқәа ргәашьамхи рфырхаҵареи рылами зхаҵкы сцаша ҳаҷкәынцәа!»
Апозициаҿы зкалам бџьарра зуаз ҳашәҟәыҩҩцәа, ҳҵарауаа, ҳжурналистцәа аннеилак, аиаша ами уаҩы ииҳәаша, аибашьцәа зегьы мыч ҿыцк ҳауан, ҳгәалаҟазара шьҭыҵуан абыржәыҵәҟьа ихыш-хыҵәауа инеиуаз Гәымсҭа аӡиас ҳныреибаҳәаны ҳцандаз ҳҳәартә еиԥш. Избан акәзар, амагиатә мчы змоу апоет, ашәҟәыҩҩы иажәа анырра ду ҳнаҭон Аԥсадгьыл зегьы ишрыцку ҳанаҳәон.
Иахьа дыҟагәышьам, дҳаԥхеит маҳәык иеиԥш акәымкәа, абык иеиԥш иаҳаԥхьаӡоз, иаҳҭахыз Котик Герхелиа. Аԥсҭазаара наџьнатә иамымӡаауа иацу ауадаҩрақәеи, аҟыбаӡыбақәеи, иаҳхаагаз аибашьра хлымӡаахи иаџьал дырццакит, иуахҭа еиқәнаҳәалеит. Ҳаб иаҳәшьа Наталиа лакәзаргьы ларӷьажәҩа лҩыза гәакьа (иҟәбаҟәшәо, еицәнымхо еицынхоз) идунеи аниԥсах ашьҭахь, лыхшара ргәы камҳарц азын лҽырӷәӷәашәа ԥыҭраамҭак днеизаргьы, аҵыхәтәан лыԥшәма Котик Герхелиа иабацәа рҳаҭгәын аҿы дахьамадоу ивараҿы наӡаӡа дыҟазарц луахҭа днанагеит. Ари, жәаҳәарада, дызҭахыз зегьы ҳзын зхашҭра мариам цәыӡ дууп. Аха иҟоуп насыԥны иуԥхьаӡаша, ҳгәы збаауа. Уи убри ауп: урҭ рыхшара еиҵаҩҩы уреигәырӷьартә иҟоуп. Егьырахь, поетк иаҳасабала уахәаԥшуазаргьы, Кәасҭа Герхелиа илитературатә ҭынха (уи сара ахәшьара асҭом, иазҭаша ыҟоуп) атәы ҳҳәозар, уи ҳмилаҭ сахьаркыратә литератураҿы ахатә хаҿра аманы, аԥсыԥха аланы еснагь иҟазаауеит» иҩуеит апоет иабхәында иԥа Д.И. Гәлиа ихьӡ зху Аԥсуаҭҵааратә институт аҟны аус зуа, аҵарауаҩ Џьон Гәлариа».
Аҳәынҭқарра-уаажәларратә усзуҩы, аҵарауаҩ Владимир Сократ-иԥа Воуба абар Кәасҭа Герхелиа иҵыхәала, ҳаниҿцәажәоз ииҳәоз: «Кәасҭа Герхелиеи сареи ҳаиҩызцәан, даараӡа ҳаизааигәан ҳаныҷкәынцәаз, 1956 шықәса инаркны аҵыхәтәантәи иԥсҭазаара амшқәа рҟынӡа. Аҩада иасырбаз ашықәс азы сҭалеит Аҟәатәи аҳәынҭқарратә педагогтә ҵараиурҭа. Уи директорс даман Аԥсны жәлар рҵара ус акырӡа иазааԥсахьаз, Ареспубликаҿы зҽаԥсазтәыз арҵаҩы Леила Николаииԥҳа Ачба. Аиашазы, аԥсуаа рҿар аҵара рҵар, иуаахар, аԥсадгьыл азы иҵоураны иҟалар зҭахыз лара леиԥш даҽаӡәы иԥшаара уадаҩын, усҟантәи аамҭазы акәым иара уажәгьы. Уи астудентцәа зегьы неилых ҟамҵакәа аҵараҿы аума, ахымҩаԥгашьаҿы аума лылаԥшхаа ҳхын, ҳагәцаракны ҳлыман, аҩны анҭыҵ ахымҩаԥгашьазы акультура ҳалалааӡон, аԥсуа қьабзқәа ирауаршәаны.
Сара сызлацәажәо аамҭазы ари апедагогикатә ҵараиурҭаҿы аҵара рҵон заԥхьаҟа имилаҭ шәҟәыҩҩцәа дуқәан иҟаларц иҟаз М. Лашәриа, Н. Кәыҵниа, Џь. Аҳәба, Кә. Герхелиа. Еицыз арҭ рплеада аҵараҿы даара агәырҵҟәыл бзиа змаз, еиҳарак асахьаркыратә литература ирацәаны зҽадцаланы ирыԥхьоз ракәын. Избанзар, рхаҭақәа ашәҟәыҩҩра рҽазыркхьан, иаҿын, рыҽԥыршәон. Убри азын мацарагьы ҳаҭыр ҳазрықәын, ҳрылаҽхәон, иахьатәи рыҩаӡара аҟынӡа ишнеиуаз зынӡагьы ишаҳзымдыруазгьы, ҳхаҿы ишымааиуазгьы.
Араҟа еиҿкааз аԥсуа литературатә хеилак ибзиангьы активлаҵәҟьа аус ауан. Ҳлитературатә хеилак иаҭаауан ҳашәҟәыҩҩцәа дуқәа, иаҳҳәап: Иван Ҭарба, Алықьса Џьонуа, Ҷыҷыкәа Џьонуа. Урҭ рықәгыларақәа раан, исгәалашәоит, заҟа аамысҭашәала рџьабаа пату ақәҵаны
иахцәажәоз авторцәа ҿарацәа ражәеинраалақәа, урҭ анеилдыргоз ирыгызгьы имӡакәа ирарҳәон, иддырбон нацәақәкыла ргәы цәымҟьакәа, аха идыриашартә еиԥш. Аԥышәа змаз, зыхьӡ-зыԥша ыҟаз апоетцәа рабжьгарақәа, разгәаҭақәа аҩымҭа ахаҭабзиара иазкны иҟарҵоз акритика, ҳәарас иаҭахузеи аҩҩцәа ҿарацәа рзын кыр иаԥсан, цхыраара дуун.
Сыззааиуа,абри алитературатә хеилак аҿы Кәасҭа Герхелиа активла ихы алаирхәуан, уи аусура ирцыхцыхуан, даҽакала иуҳәозар, авторцәа ҿарацәа ражәеинраалақәа еилдыргон, ирыгыз-ирыбзаз азгәарҭон. Ари, жәаҳәарада аҿарацәа ажәеинраалақәа зыҩуаз ирыхәон. Рхы аус адулашьа дирҵон, арҿиара аус бзиа иднарбон, иаднаԥхьалон. Саргьы, студентк, аԥсуа литература бзиа избоз аӡәы иаҳасабала, схы аласырхәуан, сырзыӡырҩуан изыԥхьоз ражәеинраалақәа, нас акритика ирзеибауаз. Абраҟа Кәасҭа Герхелиа иажәеинраалақәа изныкымкәаиҩынтәымкәа еилдыргахьан. Усҟан игәасҭеит уи акритика заҟа дазыӡырҩуаз, игха идырбар, дацрамлакәа ишидикылоз, угха уазҳәо, иуриашарц нацәақәкыла иузырбо узҭаху иоуп ҳәа иҳәон иара.
Сара аҩада зыӡбахә сҳәаз апоетцәа ҿарацәа сара саԥхьа ҳазҭаз аҵараиурҭа иалгеит, еиҳау аҵараиурҭақәа рахь рхы дырхеит, иалгаанӡа арра иргазгьы убап. Сара 1960 шықәсазы апедагогикатә ҵараиурҭа салгеит. Иара убри ашықәсан сҭалеит Аҟәатәи аҳәынҭқарратә педагогикатә институт афилологиатә факультет аԥсуа сектор. Абраҟагьы аԥсуа литературатә хеилак еиҿкаан. Уи еиҳа амҽхак ҭбаан арҵаҩратә училишьче аҟны аасҭа. Избан акәзар, аинститут аҿы афилологиатә факультет аԥсуа сектор анаадырты  нахыс аԥсуа студентцәа изыҩуаз рхыԥхьаӡара иацло иалагеит, уи мчы ҿыцын Аҟәатәи апедагогикатә институт азы. Насгьы, араҟа аҵара рҵон, иалгахьан ҳаԥсуа сахьаркыратә
литературеи аԥсуаҭҵаарадырреи русхкы аҟны еицырдыруа иҟалаз, ихьӡырҳәаганы иаҵагылаз Алықьса Гогәуа, Борис Ҭыжәба, Анатоли Возба, Нели Тарԥҳа, Анатоли Аџьынџьал, Шоҭа Чкадуа, Шоҭа Салаҟаиа, Кәасҭа Герхелиа, Сергеи Зыхәба, Платон Бебиа, Владимир Дарсалиа, Шьурбеи Царгәыш, Владимир Агрба, Нели Аӡынба, Владимир Анқәаб, Руслан Қапба, Кәасҭа Думаа, Олег Дамениа, Ҷыҷыкәа Коӷониа уҳәа еиҭа аӡәык ҩыџьак.
Аинститут саналга, еиуеиԥшым аҭыԥқәа рҿы аус зуит, иаҳҳәап: Ҭхьынатәи абжьаратә школ, уантәи арра сыргеит, сыҟан Балтика, сымшынуаҩын, шықәсык ашьҭахь сааит, ҩаԥхьа ашкол аҿы аус зуан, нас Совпроф аҟны инструкторс сыҟан. Абраҟа Кәасҭа лассы-лассы акәымзаргьы, дымҩахыҵуан, ҳаицәажәон, еиҳарак ажәеинраала ҿыцқәа аниҩлак даауан, дысзаԥхьон. «Жәаха исцәаблагәит, макьана ишысҭаху исызгәылмыршәац, угәы еихьызшьуа сцәумҵәахын» ҳәа, –нациҵон, дысзаԥхьарц данаатәалак. Саргьы, аиаша ами ауаҩы ииҳәаша, сгәы иахәон алитература иӷәӷәаны еилызкаауа аӡәы иеиԥш сыԥхьаӡаны, сгәаанагарагьы иҭахны иҩымҭақәа дахьсызрыԥхьоз.
– Иҭабуп, Кәасҭа, сгәаанагарақәа рыгәра ахьуго, сара уаанӡа сшыҟамгьы еилыскаауеит, аха абзиа збар издыруеит сацәымҩашьо – сҳәон саргьы сизыӡырҩырц санидтәалоз. Сара урҭ ажәеинраалақәа дзыԥхьоз сгәаԥхон, избанзар, акы, дара еихышәшәа ицон ԥықәсларак, ҭаҟәаҭаҿарак зынӡа ирнымԥшӡауа, апоезиатә цәа хаа рыҟәнышьшьы. Ҩбагьы, иара автор ихаҭа иаԥиҵаз иҩымҭақәа данрыԥхьо аԥхьаҩ мыцхәы изааигәазтәуа даҽа цәак рхалоит, ԥхаррак рыҵалоит. Убри аҟнытә, сара аханатә сыстуденттә шықәсқәа раахыс алитературатә хәылԥазқәа бзиа избоит рылатәара, аҽалархәра, избанзар, издыруеит уа, еисымшаҵәҟьа акәымзаргьы, авторцәа рхаҭақәа шықәгылауа,
рҩымҭақәа ишрыԥхьауа. Ас иҟоу аԥхьаҩцәа, алитература абзиабаҩцәа сгәы иаанагоит схала сакәым ирацәаҩуп ҳәа.
Кәасҭа Герхелиа аԥсҭазаара иамоу аҟыба-ӡыбарақәа жәпакы ишихҭынхьаауазгьы, дышдыргәамҵуазгьы, ԥсабарала длахҿыхын, длафҳәаҩын. Уи дуқәшәаны умырччакәа, лаф бзиак мҳәакәа, анекдотқәак рыцымҵакәа баша дуԥырҵны деиқәыхьшәашәа дцаӡомызт. Уи ишәҟәыҩҩра аҟны еиԥш ашәаҳәараҿгьы, акәашараҿгьы, ачамгәыр арҳәараҿгьы абаҩхатәра иман, абжьы хаа ихан.
Кәасҭа Герхелиа иман ауаҩышьара бзиа иазҳәо даҽа ҟазшьакгьы. Уи изаҟаразаалакгьы, ахӡыргара иламызт. Сара дыстудентны данызба инаркны уи ауаҩ аҭакԥхықәра змаз аҭыԥқәа рҿы амаҵ аниуазгьы, ихатәроу поетны даныҟалагьы, иҽимԥсахӡеит, ҳаныҷкәынцәаз ҳанеибабаз еиԥш Кәасҭа Герхелиа иакәны, дшыҟаз даанхеит. Ари ауаҩы дзырԥшӡо, дызлоу ауаа рҿы иаҳаҭыр шьҭызхуа аҟазшьа бзиақәа ируакуп. Араҟа исгәаласыршәарц сҭахуп англыз шәҟәыҩҩы Д. Аддисон иҳәахьа: «Скромность это не только орнамент, но и страж добродетеля» ҳәа.
Хышә шықәса инареиҳаны изхыҵуа ари аҳәахьа, Кәасҭа Герхелиа иеиԥш иҟоу ауаа ахӡырымгаҩцәа заҟа ирнаалоузеи, рхаҭара аанарԥшуазеи!
Иаҳхаагаз аибашьра хлымӡаах аан Кәасҭа Герхелиа иԥазаҵә Беслан абџьар икын, иҩызцәа дрывагыланы деибашьуан. Иара ҳашәҟәыҩҩцәа аӡәырҩы реиԥш иҩыга калам бџьарра ауан, даҽакала иуҳәозар, аӷа хәымга игыгшәыгра ҿаԥырҽуан усҟан иаԥиҵоз иажәеинраалақәа. Зегьы ҳарҟәаҵыргьы, Лаҭатәи атрагедиа иазикыз ажәеинраала амацара заҟа ҳанаҳәозеи, апоет иажәа сахьарк заҟа ажәлар рылабжыш аанагаз, ргәы еиланаршыз, аӷа хәымга ицәымӷра днаркыз. Насгьы, уи иажәеинраалақәа артистк диеиҵамкәа акәын исахьаркны дышрыԥхьоз.
Кәасҭа Герхелиа аҩызара ҳаҭыр ду изақәын. Иҩыза абзиара дақәшәар деигәырӷьон, ацәгьара даниар ицеиҩишон, дидгылон. Ихы инаркны ишьапаҟынӡа даԥсыуа патриотын. Диуамзаргьы, уимоу, иааигәаны дизымдыруазаргьы аԥсуа интеллигенциа рҭаацәара ҵеик дрылшәар, иԥсҭазаара ҿахҵәар игәы инархьуан, ихьааигон.
Апоет гәлымҵәах Алықьса Лашәриа иԥсра хатә хьаак, хатә гәырҩак еиԥш ихигеит. Ҳанеиқәшәалоз, ицәырганы иҳәалон иқәрахьымӡахаз ҳпоетцәа: Иуа Коӷониа, Самсон Ҷанба, Қьаазым Агәмаа, Леуарса Кәыҵниа, Владимир Агрба, Алықьса Лашәриа уҳәа егьырҭгьы рыӡбахә. Урҭ рҿахәы нагӡаны аҳәара рлахьынҵахазҭгьы, иахьа ҳмилаҭ сахьаркыратә литература ахаҿра заҟа игәылҭәаарыз, заҟа ҩымҭа ссирқәа рыла иҽырбарыз, аха амч еиқәаҵәақәеи аԥсцәаҳаи урҭ руахҭа дыркьаҿӡеит, раџьал ааскьаргеит.
Абарҭ амилаҭ адоуҳатә цәыӡқәа Кәасҭа Герхелиа игәаларшәаны рыӡбахә аниҳәоз, ихаҿы ианубаалон лахьеиқәҵарак узырбоз ихьааны ишицрыхоз, лоунытә ишиныруаз. Абри амацарагьы иаҳнарбон уи ипатриотизмра заҟа иҵаулан адац-ԥашә амаз. Схаҭа насыԥс исыԥхьаӡон, иахьагьы исыԥхьаӡоит абри еиԥш иҟаз апоети сареи ҳахьеиҩызцәаз, ҳахьеизааигәаз».
Ҳәарас иаҭахузеи, Кәасҭа Герхелиа ибзианы дыздыруаз, изааигәаз, иҩымҭақәа гәахәарыла ирыԥхьоз, аус ицызуаз уҳәа ирацәаҩуп. Аха урҭ зегьы аӡәы дагмыжькәа иара изы ргәаанагарақәа раагара хықәкыс исымам, избанзар акы, дара рацәаҩуп, ҩбагьы, сара сзыҿцәажәаз, мамзаргьы агәалашәаратә ҟазшьа змоу аҳәамҭақәа змысхыз, еиҳа изааигәаз (араҟа иуацәагьы, иҭахцәагьы алоуп), ирҿиамҭақәа здыруа, доуҳатә мазараны изыԥхьаӡо роуп, насгьы дара урҭгьы апоет ихаҭашьатә ҟазшьақәа ирымаз
аҷыдарақәеи иԥсҭазаара иаҩыз инысымҩеи рҿы иубоит, аӡәы ииҳәаз егьи еиҭаҳәо акәымкәа, иҿыцу адаҟьақәа аепизодқәа, адетальқәа – иаазырԥшуа Кәасҭа Герхелиа уаҩытәыҩсак, аԥсуа рҿиаҩык, уаажәларратә усзуҩык иаҳасабала, ихаҿсахьатә хаҭара.
Сгәы иаанагоит ҳпоет изку урҭ аҳәамҭақәа, агәалашәарақәа аԥхьаҩ ухаҭагьы угәы рықәымҿыӷьуа иугәаԥхоит ҳәа. Ус анакәха, иҟоуп ирыцаҳҵаша аҳәамҭақәа. Уажәы ҳалзыӡырҩып Аԥсны зҽаԥсазтәыз ажурналист, «Ахьӡ-аԥша» аорден ахԥатәи аҩаӡара занашьоу, Аԥсуа радио аредактор еиҳабы Елеонора Константиниԥҳа Барцыц: «Кәасҭа Маџьгәыр-иԥа Герхелиа иаҳәшьа Флореи сареи Кондрат Фиодор-иԥа Ӡиӡариа ихьӡ зху Аҟәатәи ашкол-интернат, нас Аҟәатәи амузыкатә ҵараиурҭаҿгьы аҵара еицаҳҵон. Флора лаб иԥсҭазаара даналҵ, амузыкатә ҵареиурҭа аҿы аҵара аанлыжьит, бзиа ишылбозгьы, ишлыцааиуазгьы, агәырҩеи ашәаҳәареи лзеиламыгӡеит.
Кәасҭа Герхелиа сара раԥхьа дызбеит Аҟәатәи амузыкатә ҵараиурҭа аҭаларазы Флореи сареи аԥышәара анаҳҭиуаз. Аҟәатәи ашкол-интернат ҳанҭаз аахыс ҳара ҳаиҩызцәан, бзиа ҳаибабон. Убри аҽны длыцны днеит агәыкра зҵаз ҷкәына ԥшӡакы. Саб иашьа иоуп, Котик ихьӡуп лҳәеит Флора. Убри аахыс уии сареи ҳаибадыруан, аԥсшәа ҳзеилан, акьыԥхь збоз иажәеинраалақәагьы срыԥхьон, исгәаԥхон. Ақәла-азла дырнаалон, иҟазшьа бзиан.
Арадио аҟны редактор хадас обкомаа данынарышьҭ, сара еиҳагьы сеигәырӷьеит избанзар, ҳаибадыруан. Ҽнак аусураҿы сиазҵааит. – Аҟәатәи амузыкатә ҵараиурҭа ҳанҭалоз ҳкажьны узцеи – ҳәа. Аҭакс дааччеит ауп, уаҳа акгьы имҳәеит.
Иаҳәшьа Флореи сареи, аҩада ишысҳәахьоу еиԥш, ҳаиҩызцәан аҟнытә иҭаацәарагьы здыруан. Аусураҿы
данааи аҽныҵәҟьа аԥсуа, аурыс, ақырҭуа аҟәшақәа рколлектив зегьы дҳалсны ҳаибеит. Сара аԥсуа, ақырҭуа, аурыс амузыкатә ҟәша сеиҳабны, иахьагьы уа аус зуеит. Кәасҭа арадиодырраҭарақәа злацоз ахбызшәакгьы аԥсуа, ақырҭуа, аурыс – ибзианы идыруан. Уи, жәаҳәарада, ҳусура ахаҭабзиара ианыԥшит, иацхрааит. Еиҳаракгьы, иҿыцны акәымзаргьы, лассы-лассы аефирахь ицалартә еиԥш арадиоинсценировкақәа, алитературатә ҟазшьа змаз еиҿикаауан, амҩа риҭон.
Кәасҭа Герхелиа аԥсуа жәлар рмузыкатә фольклор бзиа ибон, идыруан, дазҟазан. Уи ихаҭагьы Аҟәатәи амузыкатә ҵараиурҭаҿгьы шықәсқәак аҵара иҵон. Уигьы акыр аҳәон инапы ианыз аус аҿы. Уи амузыка злеиликаауаз ала, саргьы сусура иацхрааша абжьгарақәа маҷымкәа исиҭон. Дубап напхгаҩык уара узҿу аус зынӡа изымдырӡо, уи ааигәара дыҟаӡамкәа, иҟаҵатәу ануирбо.
Кәасҭа инапы ианыз аус еиликаауан, еиҭарсшәа иуҳәозар, аԥсы ахьҭаз идыруан. Убри азын акәын аус ицура аколлектив изырзымариаз, изырзыманшәалаз.
Кәасҭа Маџьгәыр-иԥа Герхелиа аԥсуа музыка анаҩсангьы, Нхыҵ Кавказтәи ажәларқәа рмузыка бзиа ибон, идыруан. Уимоу, зны-зынлагьы, аха аниоулак, данҭацәлак сара смузыкатә редакциаҿы дааины урҭ нхыҵтәи ҳашьцәа рашәақәа данырзыӡырҩуази данрыцкәашози ыҟан. Уи убас дкәашон ҭеиҭыԥшла заҟа деинаалаз аҟара убриаҟарагьы аԥшӡара аҵан, ԥагьарак аҵамкәа амузыка даласоушәа дыҟан, ибжьы акәзар ихааӡа угәаҵаҿ инеиртә игон. Зны-зынла ашәақәа дырзыӡырҩны, дрыцкәашаны икабинет ахь данцоз, алафи аҵабырги рҳәаақәа еилаҵаны абас иҳәон: «Елеонора, сара есымша сыԥсы ҭаӡам, бара сара саасҭа бҿами, амузыкатә программақәа анеиҿыбкаауа, ианыҟабҵо, абарҭ бзиа избо, абра сааны сыззыӡырҩуа ашәақәа аларгылала, акы, салабгәалашәалоит, ҩбагьы, уахьгьы исаҳауеит» –
ҳәа. Усҟан исаҳаз ажәақәа рҭак ҳәа акгьы ҟасымҵеит, аха убриаахыс иахьауажәраанӡагьы амузыкатә программақәа анеиҿыскаауа, ишиҳәаз еиԥш, иара бзиа иибоз ашәақәа, амелодиақәа аналасыргыло сыбла даахгылоит иԥсы ҭоушәа, ианиааз дшыҟаз еиԥш дыԥшӡаӡа, дразӡа.
Кәасҭа Герхелиа игәалашәара иазкны, иасимволны, имшира (22 жәабран) аҽны, иажәеинраалақәа рыла иаԥҵоу ашәақәеи бзиа иибоз амелодиақәеи рыла еиҿыскаауеит агәалашәаратә концерт. Аромантикатә цәа зхаз, алаф дазҟазан. Уи ашьыжь аусураҿы данааилак аколлектив зегьы дҳалсны ҳаибон, ҳгәалаҟарақәа шьҭыхны, аусура ҳгәы азыҳәо ҳҟаҵаны икабинет ахь дцон. Даӷьуа, дгәамҵуа, напхгаҩцәақәак рымчра удырбарц ишыҟарҵало еиԥш акәымкәа, абжьгаратә ҟазашьа форма аҭаны, иҳагу иҳабзоу ҳаиҳәон, аефир ахь ицоз аматериалқәа, атекстқәа ишҳариашаша аметод ҳирбон, ҳаргьы даҽаӡәы диеиԥшымкәа ҳаҭыр иқәаҳҵон, ҳагьицәыԥхашьон иуаҩышьара бзиазы.
1992-1993 шықәсқәа раантәи ҳажәлар аибашьра хлымӡаах игәы аҵаӷара ӷәӷәалаӡа ианырит. Ус шакәу аҳәоит агыгшәыгтә хҭыс – Лаҭатәи атрагедиа декабр 14 аҽны иҟалаз иазкны ииҩыз ажәеинраала амацарагьы. Ари ажәеинраала апоет даԥхьеит урҭ агәаҟқәа рыԥсыбаҩ Гәдоуҭа ақалақь апарк аҿы анышә ианамардоз аҽны. Усҟан уи иқәгылара иазыӡырҩуаз амца аԥырқьҳәа изнамыркыз, аӷа хәымга ицәымӷра еиланамыршыз аӡәы дыҟоуп ҳәа сгәы иаанагом. Апоет даԥхьон иҩымҭа, илаӷырӡ иҿыкьаса ицон. Азыӡырҩцәа аҵкыс еицәан. Апоет ари иажәеинраала ҵыхәтәантәин, уинахыс дзыԥхьаз ҳәа акгьы ҭаҩны иҳамам. Ари реликвиак аҳасабала, ҳархив аҿы иҵәахуп.
Аибашьра ҳаԥсадгьыл ианнаҵаз ахәрақәа ӷәӷәала инырит Кәасҭа. Урҭ иаџьал дырццакит. Аха уи дыԥсым, иҟоуп, еизакны иҭыжьымзаргьы, илитературатә ҭынха,
ҳмилаҭ литература иадаҟьақәаны. Ҳара аус ицызуаз ҳакәзар, ҳаҟанаҵ ҳгәалашәараҿы даанхоит зыԥсы ҭоу аӡәы иеиԥш.
Ҳмузыкатә фонд аҿы иҟоуп Кәасҭа Герхелиа иажәеинраалақәа ирылхны ҳкомпозиторцәа иаԥырҵаз ашәақәа ҭаҩны. Убарҭ иреиуоуп: «Аԥсадгьыл азы агимн», «Аҟәатәи ааԥын», Мариа Адлеиба илызку ашәа, «Сқыҭа Ӷәада», «Лаҭа».
Иара убас, ҳфонд аҿы иҭаҩуп 1986 шықәсазы Қьаазым Агәмаа 70 шықәса ихыҵра аназгәарҭоз Кәасҭа Герхелиа дзыԥхьаз ажәеинраала «Ахәрашәа»; Кәасҭа Герхелиа иҩымҭа «Рҽазыҟарҵеит» арадиоинсценировка зызу. Уи нарыгӡоит Нели Лакобеи Алықьса Ермолови.
Кәасҭа Герхелиа иԥсҭазаараҿы еиуеиԥшым аҭакԥхықәра змаз амаҵурақәа жәпакы ибеит. Аха уи дахьнеилак ишьҭа ҿаҿаӡа иубартә инижьуан ибаҩхатәреи, идырреи, иуаҩаамысҭашәареи ирыбзоураны».
Аԥсны анацәа рхеилак ахантәаҩы Гули Михаилиԥҳа Кьычба ҳанлыҿцәажәоз абар илҳәаз: «Сара аиҵбыратә классқәа рҿы аҵара анысҵоз инаркны аԥсуа шәҟәқәа рыԥхьара абзиабара скхьан. Нас исыман даҽа гәаҳәаракгьы – сзыԥхьоз аҩымҭақәа зҩыз авторцәа рбиографиақәа рдырра, уимоу, рхаҭақәагьы збар сҭахын. Ииашоуп, аиҳабыратә классқәа рҿы саннеи, аԥсуа литература ахрестоматиа апрограмма ала ҳазхысуаз аҩымҭақәа равторцәа рбиографиақәагьы ааркьаҿӡаны ианыз исырҭозгьы ыҟан. Иара убас схала исԥыхьашәаны сзыԥхьозгьы убарын. Убарҭ иреиуоуп аԥсуа литература аклассикцәа: Қьаазым Агәмаа, Леуарса Кәыҵниа, Оҭар Демерџьиԥа, Владимир Агрба, Леонти Лабахәуа, Сҭеԥан Қәычбериа, Алықьса Лашәриа. Урҭ рырҿиаратә биографиақәа рышәҟәқәа ирыцыз исарҳәон рыԥсҭазаара атәы, иснардыруан ашкол аҿы иаҳҵаз аиҳа. Амала, егьырҭ абжьаратә абиԥара иатәу
ашәҟәыҩҩцәа рҩымҭақәа, рышәҟәқәа хазы иҭыҵыз санрыԥхьоз Алықьса Џьонуа, Гьаргь Гәыблиа, Нели Ҭарԥҳа, Алықьса Гогәуа, Шьалодиа Аџьынџьал, Владимир Анқәаб, Платон Бебиа, Витали Амаршьан, Анатоли Аџьынџьал, Никәала Кәыҵниа, Мушьни Миқаиа... заҟа исҭахыз дара рзы аилкаа узҭо, аԥхьаҩцәа идзырдыруаз астатиа кьаҿқәа рыцзар. Ас еиԥш аҟаҵара, сгәанала, акы, аԥхьаҩи ашәҟәыҩҩи еизааигәазтәуа акоуп. Ҩбагьы, аԥхьаҩ қәыԥш имилаҭ литература абзиабара иланаҵоит, ҭоурыхтәла дазхәыцуа далагоит.
Убри аҟнытә, зыԥсы ҭаз ашәҟәыҩҩы лабҿаба ибара, идырра, иқәгылара, изыӡырҩра сара агәалаҟара бзиа снаҭон, смилаҭ хдырра арҿыхон. Ажәа сахьарк азҟаза, ашәҟәыҩҩы сара нцәак иеиԥш сихәаԥшуан абжьаратә школ санҭаз инаркны. Иахьатәи ҳҿар ари азҵаара ишазхәыцуа, ишахәаԥшуа атәы сызҳәом, уи дара роуп издыруа. Уажәы урҭ инцәартәқәо рацәоуп атехникатә прогресс иарҿиаз аинтернет система адунеи аҟнытә. Амала, сара сабиԥара иаҵанакуаз аҿар, шамахаӡак акәымзар, ҳлитературеи уи зырҿиауа ашәҟәыҩҩцәеи милаҭ гәадуран ирыхәаԥшуан, ишшьаҭамырӡгоу дырны бзиа ирбон, ирбоит иахьагьы.
Зегьы зхысҳәаауа, изаамҭанымкәа, зҿахәы нагӡаны аҳәаха змаӡакәа иҳаԥхаз апоет, апублицист, ауаажәларратә, аҳәынҭқарратә усзуҩы Кәасҭа Маџьгәыр-иԥа Герхелиа иоуп. Уи раԥхьаӡа иҩымҭақәа рыла дыздыруан. Аҩада ишазгәасҭаз еиԥш, сышколтә шықәсқәа инадыркны аԥсуа шәҟәыҩҩцәа иаарҩуаз исымԥыхьашәоз, ҳәарада, срыԥхьон, сзамыԥхьар исцәыбжьахар иԥхасшьон, срыԥхьон башамаша акәымкәа, бзиа ибаны, исҭахны, аԥсуаа ҳдоуҳа иамазароуп, иатәышьҭроуп ҳәа иԥхьаӡаны.
Сара Дырмит Гәлиа Иҩны амузеи анаат , уа аусура салагеит. Уа лассы-лассы избо салагеит санҵаҩыз
инаркны сыззыхьуаз ашәҟәыҩҩцәа. Араҟа аԥсуа шәҟәыҩҩцәа рыдагьы егьырҭ амилаҭ шәҟәыҩҩцәеи аҵарауааи нанагон, аха сара сзы ҳлитература аклассикцәеи ҳҵарауаа дуқәеи: Баграт Шьынқәба, Иван Папасқьыр, Мушьни Аҳашба, Алықьса Џьонуа, Ҷыҷыкәа Џьонуа, Шалуа Инал-иԥа, Хәыхәыт Бӷажәба, Гьаргь Ӡиӡариа, Константин Шьаҟрыл зегьы ирыцкын. Урҭ сара сдоуҳа иазааигәан.
Сыззааиуа, абраҟа дызбеит Кәасҭа Герхелиа. Усҟан уи еицырдыруа поетны ихьӡ Аԥсны анҭыҵгьы инаҩхьан. Уи иаразнак улаԥш идхалартә дыԥшӡан, дгәыкын, дуаҩнаалан. Уи Дырмит Гулиа имузеиаҿ лассы-лассы днеиуан, акультура иахәышҭаараны иԥхьаӡон. Усҟан аҭаацәара салалахьан, атеатр аҟынгьы Асҭыԥҳа лрольгьы сыхәмархьан, уи иабзоураны сыздыруаз актиорк иаҳасабала иҟан. Исыздыруам актиорк иаҳасабала исылҵрыз, сҟазара аҩаӡара лахьынҵас иаиоуаз, аха иахьагьы сгәы иалоуп атеатртә ԥсҭазаара – аԥсуа сцена ахьаансыжьыз. Кәасҭа Герхелиа амузеиаҿ даннеиуаз, изныкымкәа-иҩынтәымкәа исаҽԥниҳәахьан: « Гули, иныбмыжьыр акәын аԥсуа театр, уи аԥсабара баҵанакуан, батәын» ҳәа. Сара ҭакс исҳәоз акызаҵәык акәын: – «Аҭаацәаратә ԥсҭазаареи атеатртә ҟазареи сзеиламыгӡеит», ҳәа.
Есааира аӷыӷкра иаҿыз ақырҭцәеи ҳареи ҳаизыҟазаашьа сааҭла иалацәажәон араҟа еиқәшәоз ҳаинтеллигенциа Кәасҭа Герхелиа дызлахәыз. Алафи ашәеи уи дахьнеилак ицын. Иҳәаландаз ҳәа угәы иаанамгарц залшомызт, знык иадамхаргьы уизыӡырҩыр. Ицәажәашьа аума, иныҟәашьа аума, ихымҩаԥгашьа аума, иахьабалак уааиҵашьыцыртә аҟынӡа дуаҩеиҿкаан, дуаҩаамысҭашәан, еицырдыруа атермин ала иуҳәозар, динтеллигентын.
Аԥшӡареи, абаҩхатәреи, ауаҩаамысҭашәареи зегьы еизышәаганы аӡәгьы иоуӡом. Аԥсабара араҟа акаҷбеира
адыруеит, аҽыннакылоит. Аха изиҭазгьы, ииҭаҵәҟьоит еиҟараны. Абас излахьынҵахаз дреиуоуп Кәасҭа Герхелиа».
Аԥхьаҩ ухаҵкы, маҷк аҟара стема хада сацәхьаҵуазаргьы саҭаумҵан; Гули Кьычба илызку фактк атәы сҳәарц сҭахуп, имыцхәымҳәагьы сгәы иаанагоит. Избанзар, иаҳхаагаз аибашьра хлымӡаах ашәеиқәаҵәа зышәнаҵаз анацәа зегьы ирыдҳәалоуп, ирхьысуеит.
Уажәы ҳазыӡырҩып абаҩхатәра змоу апоет Инна Аҳашԥҳа Гули Кьычбеи лажәеинраалеи рзы илҳәо: «Исцәыцәгьан... Исцәыцәгьан усҟан еиԥш уажәгьы, ан – ашәеиқәаҵәала иҭалаҳау лыҿцәажәара. Алаӷырӡ иалызбаауан урҭ ахаҿқәа, ақәыԥшқәа – зыблақәа ччоз, аха аччаха змаӡаз, зымра ҭашәахьаз, аха ҳара ҳҟынӡа иааӡоз ашәахәақәа рыԥхара нзыжьыз. Усҟан еиԥш уажәгьы исаҳауан ахысыбжьқәа, усҟан еиԥш уажәгьы игон амыткәма, усҟан еиԥш еихых-еиҵых саԥхьа иқәуп урҭ арԥарцәа усҟан збара сылымшаз, исзымычҳауаз урҭ асахьақәа иахьа сыбла еиҭаахгылон. Еимгеимцарак иалагӡаны схынҳәуан ишысҭахымызгьы уи аамҭа хлымӡаах ахь. Исҭахӡам, исҭахым сҳәон урҭ ахҭысқәа рылацәажәара, аха исықәшәон, исықәшәон, избанзар ирацәоуп анацәа ашәеиқәаҵәа зшәу, иахьагьы зыҷкәынцәа рыбаҩҵәҟьа змам, «гәыӷрала зымшқәа нзырҵәо».
Саԥхьон, саԥхьон уи ажәеинраала, алаӷырӡ зқәыԥсаз, ақьаад ианылаз, цәаҳәак зымҩыцыз, зыгәгьы иҭамыз ан – иҿыблааз лгәы аццышә иалхыз урҭ ацәаҳәақәа сгәаҵанӡа инеиуан, сыбла даахгылон уи аԥҳәыс-ԥшӡа аибашьра ҟалаанӡа сахьынхоз амшын аԥшаҳәала лыҷкәыни лареи еишьеи-еҳәшьеи реиԥш еиваҽырбо лассы-лассы хәылԥазыла ианымҩаслоз. Ишырҳәо еиԥш, алаԥш-цәгьа ибла рцәиҵәахуан. Урҭ Арзамеҭ Ҭарбеи иан Гули Кьычԥҳаи ракәын. Илыԥсахит Гули лыԥшра, иахьа
уажәраанӡа зхабар ыҟам лыҷкәын Арзамеҭ иԥшӡара, игәыкра угәалазыршәо ашәы-кас ихнаҩеит урҭқәа зегьы. Саԥхьон уи ажәеинраала, саԥхьар лҭахын ан, избанзар, уи маҷк лыԥсы алеиҩылгон, лыҷкәын игәхьаагара убри ала ихылҽуан, лыҷкәыни лареи еицәажәошәа лбон, уажәакәын уи еиҳа данеилылкаауаз иҟәымшәышәны иааӡаз лыҷкәын амалахазгьы лгәы иаанагомызт абас гәымшәарыла аӷа диҿагыланы, афырхаҵара ду ааирыԥшуеит ҳәа. Илҳәон уи – ааи, дысзымдыруазаарын зегь реиҳа исзааигәаз схәыҷы. Илцәыцәгьан ан ацәажәара, иаҳцәыцәгьан ҳаргьы, хашҭшьа змам урҭ амш еиқәаҵәақәа рахь ҳхынҳәуан зегьы. Саԥхьа иқәын «Ԥсра зқәым» ҳәа ааигәа иҭыҵыз ашәҟәы ианыз Арзамеҭ исахьа, зыхьӡ аԥсра адкылара узымгәыӷьуаз, исаҳауан иара дцәажәошәа: «Сан, бымҵәыуан, афырхаҵа
дырҵәыуаӡом».
Даԥхьон ан ажәеинраала урысшәала, илҭахын уи
аԥсышәала ицәажәарц, лыҷкәыни лареи зны аԥсышәала еицәажәар шылҭахыз еиԥш.
Ажәеинраала иахьӡуп «Ани аԥеи реицәажәара» (урысшәала «Зов матери») Абар иаргьы:
Сыбла заҵә, сыҷкәын, сушьҭоуп сузгәаҟуа, Удлаԥса иудыруеит дахәаӡом уан. Улымкаа избозеи, иубоит уан сышгәаҟуа, Удгьыл ахьаа еиҳазаап, нас, уан.
Аԥсаатә еиԥш уахьхыԥрааз уқалақь Аҟәа Уалган уахьыҟаз, ухьаақәа реиҳан. Тәамбашақә иқәтәаз дааины ҳа ҳҟәаҟәа, Далцатәын Аҟәа, уи аԥсуа ихәҭан.
Сыҷкәын, иудыруан, еибгала умцаргьы, Ахаҵа ишиаҭәоу, нас, идгьыл ихьчарц.
Сыбла заҵә, сыҷкәын, уаҳа усымбаргьы, Ԥхыӡла усзааила, уан дуҟажарц.
Аамҭала сангәырӷьоз сеиԥшхап ашәымҭак, Арзик, сызҿуҭып – ара сыҟоуп, сан. Ҳҵеира ирзынсыжьит, сан, сара сымҭак, Сыдгьыл хьчатәымзи, бҵәыуо бымтәан. –
Сылаӷырӡ касҭәом, Арзик, нас, уаҳа,
Анацәа ирасҳәап – ишәхышәх ҳәа шәкасы. Ҳаҷкәынцәа ирыдшәымҵан, ирымаӡам гәнаҳа, Ҳадгьыл ҳазҿырхит, иахҭнырҵон рыԥсы.
Ԥхыӡла, ма ԥхыӡла, сыҷкәын, усҭаа, Удлаԥса иудыруеит дахәаӡом уан.
– Аиааира амш иалоуп, сан, са сыхәҭаа, Сыдгьыл хьчатәымзи, бҵәыуо бымтәан»*.
Араҟа иаагаз ажәеинраалеи апоетесса Инна Аҳашԥҳа уи иаԥылҵаз аԥхьажәа хәыҷи ирҳәоит митәеиқәаҵәа зцәа иҭаӡаз, аибашьра хлымӡаах зԥа даҿаҵахәхаз ан лгәырҩа заҟа иҵаулоу, заҟа лгәы ҭнаблаауа иҟамзаара, аха иубоит лдоуҳа шыӷәӷәоу, избанзар уи лыҷкәын иԥсадгьыл ихы ақәиҵеит, уи ифырхаҵара дазыгәдууеит, иԥсы ҭоуп ҳәа ауп дшахәаԥшуа, ан илдыруеит Арзик иҩызцәа афырхацәа ԥсра шрықәым. Урҭ рыԥсадгьыл ҿырхит ахақәиҭра азааргеит рхы-рыԥсы ақәҵаны. Ан – Гули Кьычба лгәырҩа лоунытә ишшьаҭаркугьы амцеиԥш ишуцралогьы ажәеинраала «Ани аԥеи реицәажәара» иаҵубаауеит ҳаԥсадгьыл аиааира азаазгаз афырхацәа ранацәа аибашьраан, уи ашьҭахьгьы иаадрыԥшуаз доуҳала рыӷәӷәара. Уи иабзоуроуп ахааназ зышьҭа мыӡуа агәырҩа хьанҭа аҽамҭара, избанзар рҵеицәа гәлымҵәахқәа ԥсра шрықәым рдыруеит.
* Агазеҭ «Аԥсны», сентиабр 28, 1995.
138
Анацәа ргәырҩа шхьанҭоу ауп иаҳәо Инна Аҳашԥҳа аҩымҭа иацылҵаз аԥхьажәа хәыҷгьы. Ари ажәеинраала аурыс текст ашәа алылхит Анжела Хьынҭба. Аԥсуа текст – ҳкомпозитор ду Оҭар Хәынҵариа. Аҩбагьы – аԥсышәалагьы урысшәалагьы ашәа налыгӡоит, Аԥсны зҽаԥсазтәыз артист Лиуда Гәымба, уи лырҿиаратә репертуар иалоуп. Ари игәыҿкаагоуп зԥацәа ҭахаз анацәа рзы мацара акәымкәа, аибашьра хлымӡаах зхызгаз, уи абла цымцым иҭаԥшыз зегьы рзы. Насгьы ажәеинраала аԥызҵаз Гули Кьычба – лхаҿсахьагьы ҳнарбоит зхаҭара ӷәӷәоу, здоуҳа ҵаулоу, зыԥсадгьыл иаҿгәыҳәаауа, итрадициатәу ан гәеиҵамха лакәны. Ус шакәу акомпозитор Оҭар Хәынцариа ииҩыз ашәагьы ибзиаӡаны ианыԥшит азыӡырҩцәа рылаӷырӡ шаанагоугьы, имыткәманы акәымкәа, ахаҵареи аԥсадгьыл абзиабареи ирашәаны.
Кәасҭа Герхелиа изку абар даҽа ҳәамҭакгьы. Уи салҳәеит акатегориа ҳарак змоу аблаҳақьым Еҭери Рафаил-иԥҳа Сниада: «Кәасҭа Герхелиа иҭаацәеи ҳареи Аҟәа ҳахьынхо ҳаигәылацәоуп, ҳаизааигәоуп, ҳаиҿцаауеит. Аха Кәасҭа Герхелиеи сареи ҳаибадыруеижьҭеи акыр ҵуеит нхарҭала ҳаигәылацәахаанӡагьы аԥсуа поетк иаҳасабала, ҳаҭыр еиқәаҳҵон. Аха ҩнык аҿы ҳаныҟала еиҳагьы ҳаизааигәахеит, ҳаибаҭаххеит, агәыла агәы даҩызоуп ҳәа аԥсуа жәаԥҟа баша ирымҳәазаап. Агәыла бзиа ироль, ус узазҳәар ауазар аигәылараҿы аума аҵанакуеит. Уи сара агәра згеит Кәасҭа иҭаацәареи ҳареи ҳаизыҟазаашьала.
Саргьы уажәшьҭа саухәыҷыху, ауаа сымбацкәа сауҟаху, аха Кәасҭа Герхелиа уаҩык иаҳасабала, иара иаҟара згәы разыз, згәы ԥшқаз дсымбацызт. Саргьы иашьак иеиԥш акәын бзиа дшызбоз. Ҳаныхәыҷыз инаркны дыздыруан. Данхәыҷызгьы иблақәа ҭыԥхаауа дыԥшӡан, дандухагьы еиҳагьы дгәылҭәааит, аԥшӡара иҿықәыз
агәыкра аҵалеит. Дануацәажәоз абжьыхаа шихаз убон. Убри ибжьы хаа еиҳагьы амҽхак аманы аҽцәырнагеит ашәаҳәараҿы. Ашәа аҭыӡшәа анысҳәах, урҭ Герхелиаа ашәаҳәара шьҭрала ирылан, абиԥарала еихаҳауа иааргон. Иабацәагьы ус акәын ишыҟаз. Уимоу, Кәасҭа Герхелиа иаб Маџьгәыр ашәа мацара акәӡамызт дзызҟазаз, абызшәақәагьы дрымаран, ирҳәон бжь-бызшәак ибзианы идыруан ҳәа. Ари афактгьы иаҳәоит уи ԥсабарала абаҩхатәра змаз аӡәы шиакәыз. Иара Кәасҭа ихаҭагьы абызшәақәа рҵара, рышьҭкаара изымариан. Уи сара избеит Ӷәада ашкол класск аҿы аҵара анаҳҵоз. Ӷәада сара зегьы реиҳа исзааигәо, бзиа избо аԥсыуа қыҭоуп. Избанзар, сан Пашьа Аслан-иԥҳа Ашәба аброуп апоетцәа ишырҳәо еиԥш, «лыԥсадгьыл хәыҷы». Абра саншьцәа рҿы сааӡеит саргьы. Лара Аԥсны зҽаԥсазтәыз арҵаҩы ҳәа аҳаҭыртә хьӡы лыхҵан.
Ӷәадатәи ашкол (уажәы апоет Қьаазым Агәмаа ихьӡ ахуп) аҿы ауп Кәасҭеи ҳареи ҳахьеибадырыз, ииашоуп ҳаиқәлацәамызт ԥыҭк, шықәсқәак деиҳабын, аха уи ҳаиҩызара иаԥырхагамызт. Уи даныхәыҷыз инаркны деилыҷҷа дыҟан, аҵараҿы агәырҵҟәыл шимаз ааирԥшхьан, ажәеинраалақәа ҿырҳәала рҳәара бзиа ибон урысшәалагьы аԥсышәалагьы.
Сара ҩызак, насгьы ақыҭа ԥшӡа Ӷәада сызладҳәалази рыла, Кәасҭа Герхелиа алитератураҿы поетк иаҳасабала данцәырҵ, данышьақәгыла саргәырӷьон, салаҽхәон. Иҩымҭақәа агазеҭи ажурнали рҿы ианызбалак сгәы иахәаны срыԥхьон. Сыбла иаахгылон рацәак агәырӷьара зҵамыз аҟәыӷара зныԥшуаз, ахәыцрақәа иргәылаз ихәыҷратә шықәсқәа. Иахьынтәаауаз сыздыруамызт, аха иаасгәалашәон аиба икәакәар былуам ҳәа ирҳәоз аԥсуа жәаԥҟагьы.
Кәасҭа Герхелиа иҟазшьан изааигәаз, ибзианы иидыруаз ауаҩы, иқәра ифахьазаргьы, дҿазаргьы
иԥсҭазаара даналҵлак ихьааигон. Дыҟан ауаҩы! Дыҟам ауаҩы! Арҭ аҩфилософиак рыԥсабарала имааибуа, еиҿагылауа категориақәаны ауп ишыҟоу, аха аԥсабара узақәԥом ҳәа иҳәоны заҟантә исаҳахьааз. Изхысҳәаауа, иаҳхаагаз аибашьра иаҳнаҭаз аԥхасҭа ду, уааԥсыралагьы, материаллагьы Кәасҭа Герхелиа цәгьа ихьааигон, хатәы хәраны ихҭынхьаауан, ҳҿар, ҳаҷкәынцәа анҭахоз. Сара агәра згоит ҳаӷацәа хәымгақәа иаҳзааргаз, убри аибашьра шакәу Кәасҭа Герхелиа иуахҭа аазгаз, иаџьал зыркьаҿыз. Уи аибашьра ашьҭахь ҳанеиқәшәоз, ҳанеицәажәоз, дымқәыԥсычҳакәа илаӷырӡ аахамыжжылакәа рыӡбахә иҳәомызт ахақәиҭра ҳзаазгаз, зыԥсадгьыл зхы ақәызҵаз ҳҵеицәа хазынақәа. Урҭ рыҟамзаара, иаҳзааргаз ахақәиҭра шнаунагӡоугьы, ҳаԥсадгьыл ианымԥшырц залшом ҳәа азгәеиҭон иара. Усҟан игәалаиршәон аҵарауаа Мушьни Хәарцкиа, Закан Маршьан, Адгәыр Инал-иԥа, Витали Быҭәба, Маврик Наҷҟьебиа, аԥсуа театртә сцена аҳкәажә Еҭери Коӷониа уҳәа убас заҟаҩы. Еиҳагьы игәы ҿнакаауа рыӡбахә иҳәон аԥшӡара еталонс иамаз, – изызҳауаз абиԥара ҿа гәлымҵәахқәа: Адгәыр Инал-иԥа, Беслан Амаршьан, Арзамеҭ Ҭарба, Абзагә Гәыргәлиа, Баҭал Аргәын, Беслан Касланӡиа уҳәа убас ирацәаӡаны. Ари ахьаа хыҵхырҭас иамаз иԥсадгьыли ижәлари рыбзиабара акәын. Аԥсны аҵеи ду Владислав Арӡынба инапхгарала ҳажәлар иргаз аиааира наунагӡоуп, насгьы иашьашәалоу ҟамлац ҳҭоурых ԥсҭазаараҿы. Уи, изыласымхаргьы, ахәрақәа арӷьоит, – иҳәон иара, Аԥсны ԥхьаҟа аԥеиԥшхә бзиа шамоу агәра узырго шәахәацк аԥхара илакҭақәа ирыҵубаауа.
Кәасҭа Герхелиа сара сгәалашәараҿы абас ауп дшаанхауа» – лажәа аахлыркәшеит Сниада Еҭери Рафаилиԥҳа санлыҿцәажәоз.
Аԥхьаҩ, ухаҵкы, ишубо еиԥш, араанӡа уаргьы саргьы
ҳалаԥш иҵаагеит инагӡа-аагӡаны акәымзаргьы, Кәасҭа Герхелиа имариамыз, аха ҵакыла ибеиаз, идеиала иҭҭәааз иԥсҭазаара еивҵаԥсаны иаҩыз аҟнытә еиҳа уаҩы илаԥш иҵашәаша ихаҭаразы иҟазшьарбагоу даҟьақәак. Урҭ аԥсҭазаара еиуеиԥшым ашықәсқәа раан иаҩыз апоет инысмҩа, аԥхьаҩ ихахьы иааигартә, игәникылартә, аҟаҵараҿы схы иасырхәеит сышәҟәы афырхаҵа хада изкны иуа, иҭахы, исзааигәаӡаз ауаа, аус ицызуаз иҩызцәа, ашәҟәыҩҩцәа, аҵарауаа срыҿцәажәаны ирымысхыз аҳәамҭақәа, даҽакала иуҳәозар, «адәы иқәысхыз», ақьаад ианысҵаз аматериалқәа. Жәаҳәарада, урҭ еизызгаз аҩада зыӡбахә сҳәаз аматериалқәа Кәасҭа Герхелиа инапала ииҩыз ибиографиа, инысымҩа ашьҭра иқәланы иҭаршәны ицоит уҳәартә еиԥш еизааигәоуп, хроникалагьы еиқәҿырҭуеит. Уи ус иузырбо ажәа, аҳәамҭақәа зыхҳәаау обиектс иҟоу аӡәы иоуп. Ари алитературатә ԥсҭазаараҿы иԥсабаратәуп, араҟа иџьоушьо ҳәа иҿыцу акгьы ыҟаӡам.
Дырҩегьых иҳәатәуп сыхшыҩзцара хазырҭәаауа даҽакгьы. Уи убриоуп – Кәасҭа Герхелиа изкны срыҿцәажәан еизызгаз, «адәы иқәысхыз» аматериалқәа, атекстқәа араанӡа схы иасырхәаз рнаҩсгьы, иҩымҭақәа ахьҭысҵаауа ахархәара роуеит иара ирҿиамҭақәа ирызкны аӡәымкәа, ҩыџьамкәа ашҟәыҩҩцәеи аҵарауааи, иаԥсыуаамгьы убрахь инарылаҵаны, рлитературатә қәгыларақәа, ркритикатә статиақәа избанзар, акы, урҭқәа зегьы апоет ирҿиаратә хаҿра хадырҭәаауеит, сара исцәыбжьахазгьы убрахь инархыԥхьаӡаланы. Ҩбагьы, ари афакт иунарбоит Кәасҭа Герхелиа ипоезиа алитератураҭҵааҩцәеи, акритикцәеи, ашәҟәыҩҩцәеи зҿлымҳара шазыруаз, ибаҩхатәра ахә ҳаракны ишыршьоз.
Аԥхьаҩ, ухаҵкы, абраанӡа Кәасҭа Герхелиа иԥсҭазааратә нысымҩазы иааҳгахьоу аматериалқәа азырханы уажәшьҭа ҳаиасып ирҿиамҭақәа рыҭҵаарахьы. Уаҟа ауп аус ахьыҟоу, избанзар, аԥсуа литератураҿы Кәасҭа Герхелиа иҭыԥ ылызхыз дҭаҳҵаартә дҟазҵаз исахьаркыратә ԥҵамҭақәа роуп. Баша иауиҳәах аурыс шәҟәыҩҩ ду Л. Н. Толстои абарҭ реиԥш иҟоу ажәақәа: «Не будь наук и искусств, не было бы человека и человеческой жизни».
Уажәы апоет ипоезиатә рҿиамҭақәеи, иажәабжьқәеи, ипиеса кьаҿқәеи, илитературатә статиақәеи, иеиҭагақәеи рыҭҵаарахь ҳаиасаанӡа, хроникала инеишьҭаргыланы досу ахьҭыҵыз ианҭыҵыз ҳзырбо «апаспорт» рыцаҳҵап. Уи жәаҳәарада, ҳазҿу аус анагӡараҿы еиҳа ҳарманшәалоит. Абар даргьы: Кәасҭа Герхелиа ажәеинраалақәа реизга «Аԥсҭазаара абжьы», Аԥснытәи аҳәынҭқарратә шәҟәҭыжьырҭа, Аҟәа, 1959, аредактор: апоет, апрозаик, ауаажәларратә, аҳәынҭқарратә усзуҩы А. Џьонуа; Ажәеинраалақәа реизга «Анарха», Аԥснытәи АССР агазеҭтә-журналтә ҭыжьырҭа Ашәҟәҭыжьырҭатә сектор. Аҟәа – 1963, аредактор Н.З. Ҭарԥҳа; ажәеинраалақәеи апоемеи реизга «Наҳар», ашәҟәҭыжьырҭа «Алашара», Аҟәа – 1971; «Ацәлаа анышәҭуа» ажәеинраалақәеи апоемақәеи, Ашәҟәҭыжьырҭа «Алашара», Аҟәа, 1980, арецензиаҟаҵаҩы В. Б. Агрба, аредактор Р. Қапба; «Ахәыцрақәа ррыԥхра», ашәҟәҭыжьырҭа «Алашара», Аҟәа – 1982, аредактор Р. Қапба, урысшәала «Когда цветет иглица», («Ацәлаа анышәҭуа») стихи и поэмы, Сухуми – «Алашара» – 1987, редактор О.В. Винокурова, қырҭшәала «Леқсеби», «Ажәеинраалақәа», «Мерани», Тбилиси, 1971, аредактор И. Лежьава; Евг. Евтушенко. «Амшын», ажәеинраалақәа, ашәҟәҭыжьырҭа «Алашара», Аҟәа – 1985, аредактор В. Басариа ари аизга иану ажәеинраалақәа еиҭаргеит: И. Ҭарба, П. Бебиа, Н. Кәыҵниа, Кә. Герхелиа; «Акомедиақәа» Аҟәа 1957, аредактор Ш. Аҟәсба, (ари ашәҟәы иануп: Шә. Ԥачалиа, Ал. Лашәриа, Ш. Ҷкадуа, В. Ҷиҷериа, Ал. Хәаҭланӡиа, Кә. Герхелиа, Р. Џьопуа ркомедиақәа); аизга қтык змоу апиесақәа «Аччареи агәырӷьареи», Ашәҟәҭыжьырҭа «Алашара», Аҟәа – 1983. Ашәҟәы ԥшьҩык авторцәас иамоуп: Шоҭа Ҷкадуа, Алықьса Аргәын, Рушьни Џьопуа, Кәасҭа Герхелиа, аредактор, апоетесса И. Аҳашԥҳа. Москва аҳәынҭқарратә шәҟәҭыжьырҭа «Художественная Литература» аҟны 1958 шықәсазы иҭыҵит «Антология абхазской поэзии» «Аԥсуа поезиа антологиа»). Уи еиқәдыршәеит Аԥсны ашәҟәыҩҩцәа Реидгылеи Д.И. Гәлиа ихьӡ зху аԥсуа абызшәеи алитературеи аҭоурыхи ринститут. 1938 шықәсазы Москва ашәҟәҭыжьырҭа «Советский писатель» аҟны иҭыҵыз аизга хәыҷы «Поэты Абхазии» аӡбахә ҳамҳәозар, ас еиԥш аҿыгҳара аманы иҟоу аԥсуа поетцәа (аҿарацәагьы убрахь иналаҵаны) ражәеинраалақәа аурыс бызшәахьы еиҭаганы хазы шәҟәны уаанӡа иҭымҵыцызт. Ари афакт амацарагьы иаҳәон аԥсуа литература аҿиарамҩа ишану, насгьы ихадароу,уи еихазҳаша,ԥхьаҟа изгаша аҿар шәҟәыҩҩцәагьы шаҵагылаз. Абарҭқәа зегьы инарҭбааны иаарԥшуп аҵарауаа Хә. Бӷажәба, К. Зелински ԥхьажәак аҳасабала иацырҵаз астатиаҿы.
Сыззааиуа, абри ашәҟәаҿы иануп Кәасҭа Герхелиа иажәеинраалақәа ҩба «Сухум» (Аҟәа), «Думы на поле битвы». (Ахәыцра аибашьра ахьыҟаз аҭыԥаҿ) аурыс поет И. Вронски иеиҭагамҭаны. «Краткие сведения об авторах» ашәҟәаҿы иаҳәоит Кәасҭа Герхелиа Очамчыра араион Ӷәада ақыҭан 1932 шықәсазы дышиз, А.М. Горки ихьӡ зху Аҟәатәи аҳәынҭқарратә педагогикатә институт аҿы аҵара шиҵо, ажәеинраалақәа ркьыԥхьра 1951 шықәсазы дшалагаз.
Иара убас, 2009 шықәсазы апоет, академик Мушьни Лашәриа еиқәыршәаны, аҭҵаарадырратә статиа
неиҵых зыцҵаны иҩынтәны иҭижьыз «Аԥсуа поезиа Антологиа» аҿы икьыԥхьуп Кәасҭа Герхелиа илирикатә жәеинраалақәа маҷымкәа.
Иҟоуп иара убас апериодикатә кьыԥхь (агазеҭқәеи ажурналқәеи) рҟны адунеи збаз ажәеинраалақәа, ажәабжь кьаҿқәа, аскетчқәа.
Уажәы, зегьыҵәҟьа ракәымзаргьы, еиқәаҳаԥхьаӡап ашәҟәқәа ирнымлац, аха агазеҭқәеи ажурналқәеи рҿы акьыԥхь збахьоу, ирҿиаратә хаҭара хазырҭәаауа истатиақәа. Убарҭ ирыцаҳҵар акәхоит Кәасҭа Герхелиа поетк иаҳасабала, ихаҿсахьа хазырҭәаауа аҵарауааи ашәҟәыҩҩцәеи уи изыркыз рыстатиақәагьы, избанзар, урҭ иара имҩызаргьы ирҿиамҭақәа ирызкуп, узрывсуам. Абар иара истатиақәа: «Ашәа ихьаа хҽыган», «Ажәеи ашәеи», «Зымҩа ҭбаау ашәҟәыҩҩы», «Сарион Ҭаркьыл» уҳәа еиҭа акык-ҩбак. Арҭ астатиақәа кьыԥхьын агазеҭ «Аԥсни» ажурнал «Алашареи» рдаҟьақәа рҿы.
Иара изку астатиақәагьы абар иахьыҟоу: «Игалааит иԥымҵәакәа», – Шьоҭа Салаҟаиа; «Уаридада, уаридада, уаридада – мақәа» – Валери Бигәаа; «Уаридада» азышәаҳәаҩ – Терент Ҷаниа; «Еицакра зқәым апоезиатә ҭынха», – Сергеи Зыхәба; «Поэзии тернистый путь» – Шоҭа Салаҟаиа; «Аҭынч бзазара азышәаҳәаҩ» – Владимир Занҭариа; «Жизнеутверждающее слово поэта» – Владимир Занҭариа. «Апоет лирик» – Мушьни Миқаа; «Арҿиаҩы» – Никәала Ҳашыг; «Зҿахәы аҳәара иахгәаҟуаз апоет» – Сергеи Зыхәба; «Апоети уи иаамҭеи» – Никәала Ҳашыг...
Араҟа еиқәысыԥхьаӡаз астатиақәагьы кьыԥхьуп агазеҭқәа: «Аԥсны», «Еҵәаџьаа», «Республика Абхазия», ажурнал «Алашара» рдаҟьақәа рҿы. Урҭ маҷк иадамхаргьы, ҳарзааҭгылоит ҳаԥхьаҟа иахьырҭыԥу ҳаннеилак. Уажәы, аԥхьаҩ гәыраз, ҳаиасып апоет исахьаркыратә ҭынха аҭҵаарахьы, уаҟоуп иахьыҟоу ҳус хада. Аха
убраанӡагьы исҭахуп, хьаҵрак аҳасабала сазааҭгыларц, апоет асовет аамҭазы арратә маҵура анихигоз, иаҳәшьаду лԥа Иван Ҭарба иахь Калининградтәи аобласт,ақалақь Чусев, в/ч (ар хәҭа) 113666 аҟнытә 6. IX 1953 шықәсазы ииҩыз асалам шәҟәы. Уи сгәанала иҳанаҳәо кыр ыҟоуп апоет инысымҩеи ифилософиатә хәыцреи инагӡа-аагӡаны ҳхаҿы аагараҿы. Ҳаԥхьап иара:
«Мшыбзиа, Ваниа!*
Ушԥаҟоу угәабзиара, насгьы ишԥаухыугои аамҭа, Ваниа? Исҭахуп иумазарцы инагӡоу, ицқьакәакәароу агәабзиара, иара убас атворчестватә** (арҿиаратә) қәҿиарақәа, ухатә ԥсҭазаараҿи аусураҿи аихьӡарақәа!
Ваниа! Ԥыҭк наҵуеит уажәеинраалақәа срыԥхьеит «Алит. газеҭ» аҿы. Даара исгәаԥхеит. Аԥсышәала сырмыԥхьац, аха минуҭк уаҩы еиликаауеит урҭ аԥсшәахьынтә ишеиҭагоу автор дубаанӡагьы. Аиҭагаҩы Козловски Максимов иаҵкыс аоригинал давамлакәа еиҭеигеит ҳәа сгәы иаанагоит. Урҭ уанрыԥхьо урысшәала ажәа шьҭыбжьқәа рхылҵуазаргьы аԥсуара-цәа рыҟәнубаалоит. Еиҳарак урҭ бзиарас ирымоу уиак акәӡам. Ажәеинраала «Хәылԥазыказ» аԥсуа ԥхьаҩ иеиҳа аурыс ԥхьаҩы игәаԥхоит ҳәа сгәы иаанагоит. Акы, уи заанаҵ ибоит акырынтә зыӡбахә иаҳахьоу Аԥсны аԥсабара аԥшӡара ахәылԥазтәи сахьақәак. Усҟан игәы инаҭоит: «Шьири избазшәа сыҟандаз знык. (Ари абара аԥсуа ԥхьаҩы изы усгьы иҿыцым). Ус даацәырҵуеит аԥҳәызба. Автор иҭихуам уи дзеиԥшроу, лоура, лыҭбаара, лыԥшӡашьа (уи аҭахын ҳәа акәым исҳәо), аха аԥхьаҩ уи илиҭоит иара ихы иҭҳәаау асахьа; асахьа мацара акәым лныҟәашьа, лыласышьа, нас лыччашьа. Урҭ аԥхьаҩ изхоит.
* Ԥасатәи ақырҭуа алфавит ала иҩуп. – Р. Қ.
** Асалам шәҟәы автор ишиҩыз иныжьуп. – Р. Қ.
146
Еиҳарак аурыс ԥхьаҩы игәаҿы инхоит аԥҳәызба ҳәаа змаӡамкәа иаарту, уи леиҿамсра, лгәыҳалалра. Абеиара рылыжжуа ицоит автор иажәақәа, урҭ зегьы зхылҵыз, ҳәара аҭахума, икәша-мыкәша иибо роуп. Урҭ ирыхҟьаны иара иҩнуҵҟатәи иԥхакәакәароу игәаԥхаратә ҭагылазаашьа аԥҳәызба иаразнак игәалҭоит. Апоет иҟаиҵо дақәшәом: «аҵәыуашьа ззымдырыз ихы ԥиҽит» ҳәа «игәаӷ» аҽы иахҭнигоит. Аха убрагьы иауам. Аҵла иалҟьаз ихьыз ҟалеит. Аҵәца имҟәыҵшәан иԥҽит. Араҟа аԥҳәызба леиҿамсреи гәыла апоет, аԥҳәызбеи реибадырреи деиқәнархоит, иманшәалам аҭагылазаашьа аҟнытә. Автор уи иҿаԥха-ҿаччо ачанах (аҵәца) аԥҽра анасыԥ ацушәа иҳәоит. Ариала апоет зынӡа агәра игоит аԥҳәызба ишеилылкааз иара иҩныҵҟатәи амаӡақәа. Уи инақәырццакны ажәақәа: «Заходите, если пить вы захотите».
Автор дшанханы иҟалаз ахҭысқәа дрылаханы дшыҟоу, арҭ ажәақәа ацәа далырхызшәа ихы ҩышьҭыхны аԥҳәызба дналыхәаԥшуеит цқьа агәра изымгауа, илақәа, хәыҷы-хәыҷы ирчча-рҭбаауа. Араҟа автор иҿахиҵәоит, аха аԥхьаҩ изы макьана инхеит даҽа зыԥсы ҭоу сахьак: аԥҳәызба днагьежьны дҿаԥха-ҿаччо аҩны дныҩнашәкәеит. Апоет ԥыҭрак дшанханы дышгылац дгылан. Уи ус ауп. Аха араҟа аус злоу уи акәым. Араҟа аҵыхәтәаны автор иҭабуп ҳәа зызиаҳәатәу убриоуп: аԥсуа ԥҳәызба аурыс ԥхьаҩ ихаҿы дтәымны днымхеит. Уи игәы ааицҳаит арҭ ажәақәа данрыԥхьа:
Арҭ ажәақәа Кама лсахьа змоу Татиана илҳәазшәа
ауп игәы ишинарбаз. Аха уеизгьы арҭ ажәақәа Кама ишылҳәамҭаз иаанхеит. Аԥхьаҩ Куролиатников дсазҵааит: «Костиа, уара убызшәа аҿынтәи
ажәеинраалақәа срыԥхьоит, избан шәара шәҿы аԥҳәызба аҷкәын имԥан дықәлом зырҳәо. Араҟа Ҭарба ииҳәо змаанои? Уи аҭак иасҳәеит.
Аԥхьаҩ алеитинант еиҳабы Надемианов дсазҵааит: Ҵабыргыҵәҟьаны, аӡы ацымхәрас аҩы урҭома шәара шәҿы? Убригь издыруаз, иахәҭоуп зласгәахәуаз ала аҭак исҭеит.
Иара убас егьырҭ ажәеинраалақәагьы. Урҭ зегьы срылалом, ажәакала, сымацара сакәу џьыумшьан, асолдаҭ аԥхьаҩцәа гәык-ԥсыкала ирыдыркылоит. Уи ауп руак ас захысҳәаауа. Ус сымамкәа акәу џьыумшьан. Исҭахуп ԥхьаҟа иҵегьы иҿиарц упоезиа, иҵегьы ихааны зегьы рыбжьы иақәшәаларцы. Сырзыԥшуп уҩымҭақәа иҵегьы. Иуанасшьоит аихьӡарақәа! Ваниа! Ломиеи Лашәриеи иҟарҵозеи? Иҿыцу акгьы ықәрымгалаци? Алексеи Џьонуа дышԥаҟоу? Дызҿузи? Ваниа! Ал. Гогәуа Москваҟа ацара иара иҭаххазар уицхраа. Уи иҟәыбҷоу, иҵауланы ихәыцуа дреиуоуп, егьырҭ ишакәхалак акы ҳҩындаз ҳәа иҟоу дреиԥшӡам. Ваниа! Иҟоузеи уаҳа ҿыцс? Аусқәа шԥацои? Сгәы иаанагоит ииуль 9 раахыс аԥсшәагьы алирика ишанаалауа еилыркаап ҳәа.
Сара усазҵаауазар, сгәы бзиоуп. Аус зуеит абиблиотекаҿы. Аха ансымоу саԥхьоит. Угәхьаазгоит, Ваниа, аԥсышәала иуҳәозар, аха Тиоркин иҳәан еиԥш, арра аҟазаара уи: «Исаҳауеит», «ест» уиоуп. Уи еилашуа ԥсҭазаароуп. Уахгьы-ҽынгьы еибарххоу, арезина иану ԥсҭазаароуп. Даара исгәаԥхоит. Акызаҵәык хьаас исымоу усгьы иудыруеит – аҵара ахьысымҵо ауп. Уи егьаурым, схы шлаанӡа исышьҭуам.
Ваниа! Фениа дышԥаҟоу лгәабзиара? Асалам иагымкәа исызлыҭ. Иара убас Едик уҳәа зегьы! Аҭак ҩы аха анумоу.
Еснагь иузгәыку Котик. 6.09.53
Аԥхьаҩ, ишубо еиԥш Кәасҭа Герхелиа исалам шәҟәы, Иван Ҭарба ихьӡала ииҩыз, ахцәажәара «ацыфа» ацҵара аҭахым. Уи аҿахәы иара иаҳәоит, мацара иацысҵо убри ауп, Кәасҭа Герхелиа дахьыҟазаалакгьы, Аԥсны дыҟоума, анҭыҵ дыҟоума, арратә маҵура ихигоума, имыцәо ицран имилаҭ литературеи уи зырҿиоз ашәҟәыҩҩцәеи рыбзиабара, гәадурас иман. Ус шакәу амҳәаӡои «Литературная газета» ианыз Иван Ҭарба иажәеинраалақәа ирхиҳәааз ажәа, дышрызҿлымҳаз ашәҟәыҩҩцәа рлахьынҵақәа, уи ишҟа ииҩыз асалам шәҟәы 1953 шықәсазы Аԥсны Сталини Бериеи ррежим хьанҭа иахылҵыз аполитикатә уеиа бааԥсы макьаназ еиқәымтәацызт, анырра аманы иаауан, амала аԥсгарамҩа анылара иаҿын, КПСС Ацентр Комитети Асовет Еидгыла аиҳабыреи Аԥсны ӷәӷәала аҭыԥ змаз Ленинтә милаҭ политика аилахәара иҟаз аҵыхәала 1953 шықәсазы иҟарҵаз аҭоурыхтә қәҵара иабзоураны.
Изхысҳәаауа, убри ахыԥша, аԥсадгьыл асолдаҭ Кәасҭа Герхелиа иаҳәшьа ду лԥа ҳпоет ду Иван Ҭарба ишҟа ииҩыз асалам шәҟәаҿы ицәырҟьацәырасуа акәзаргьы иубоит, избанзар, атәыла ду аҿы иаалырҟьаны иҟалаз аполитикатә – соицалтә еиҭакрақәа – Сталин иԥсра, Бериа хәымга иқәгара, амчраҿы зны Маленков, Ворошилов, нас Хрушьиов рнеира – аԥсуа жәлар рҭоурыхтә лахьынҵазы, ргәыӷра рмеижьеит, уи аиҭаҿиара периодк ирзаҩызан ирзыҟалеит. Ус шакәу агәра ҳнаргоит убринахыс ҳдоуҳатә культураҿы еиҵагылаз абиԥара ҳхаҿы иаагар, ҭоурыхтәла анализ азуны ҳазхәыцыр. Аҩада зыӡбахә сымоу, еиҵагылеит ҳәа сызҿу абиԥара дырхаҭарнакуп Кәасҭа Герхелиа.
АҚӘЫԤШРЕИ АПОЕЗИЕИ
Кәасҭа Герхелиа, ибиографиаҿы ишазгәаҭоу еиԥш, раԥхьаӡа иажәеинраала акьыԥхь абеит 1951 шықәсазы
агазеҭ «Аԥсны ҟаԥшь» (уажәы «Аԥсны») адаҟьақәа рҿы. Нас ихашхәашашәа иҭыҵуаз Алитературатә альманахгьы ианыло иалагеит апоет қәыԥш иажәеинраалақәа. Урҭ, жәаҳәарада, акьыԥхь збаз иҩымҭақәа акы, инапы злаикыз аҩра аус аҿы агәаҳәара ирҭон, ҩбагьы, ихадараз, аԥсабара инаҭаз ибаҩхатәра агәрагара иланаҵон, дарлахҿыхуан, арҿиара иатәышьҭроу мчык алакҭа дҭанарԥшуан. Аха апериодикатә кьыԥхь (агазеҭ) илитературатәыз органмызт, иаҳҳәап, иага рыла аредактор игәаԥхаргьы, есымша ажәеинраалақәеи ажәабжьқәеи ажәакала, асахьаркыратә жанр иатәу аҩымҭақәа ауизанҵахуаз, ус алшара рызҭодаз агазеҭ «Аԥсны ҟаԥшь», мамзаргьы «Советская Абхазия», ма апартиа аорган иатәу даҽа газеҭк аредакторцәа. Уи аҭагылазаашьа, литературатә органк аҟамзаара, ҳәарас иаҭахузеи, аԥсуа шәҟәыҩҩцәа рырҿиаратә усура ианымԥшырц залшомызт «аалыҵ» аашьҭраҿы. Ари еиҳагьы иаԥықәслон, уимоу, арҿиаратә ус – ҿыц зшьапы зкуаз аҿар ргәы ацәыхьшәашәаны иҟанаҵон алитературатә органк усҟантәи аамҭазы аҟамзаара. Ҳашәҟәы афырхаҵа хада, иҩызцәа ашәҟәыҩҩцәа ҿарацәа зегь реиԥш игәыӷра аԥсы ҭан, ҳлитература иахәаша бзиахәк дазыԥшын ҳашәҟәыҩҩцәагьы, урҭ рыҵагылара иаҿыз аҿаргьы.
Иааит уи амшгьы. Ус, исахьаркшәа иуҳәозар, ҳлитературатә жәҩан аҿы  инаҵаҷҷеит ажурнал «Алашара» иахылҵуаз ашәахәақәа. Уи насыԥ дуны иҟалеит ишьаҭамырӡгоу ҳмилаҭ сахьаркыратә литературазы. Иахьеиԥш исгәалашәоит, ажурнал «Алашара» аҭыҵра ианалага, А. М. Горки ихьӡ зхыу Аҟәатәи аҳәынҭқарратә педагогикатә институт афилологиатә, аҭоурыхтә факультетқәа рҿы аҵара зҵоз аԥсуаа, ҷыдала ашәҟәыҩҩра зхы азызышьҭхьаз астудентцәа заҟа иаргәырӷьаз, шкультуратә хҭысу дырны ишрыдыркылаз.
Ҿыц аҭыҵра иалагаз ажурнал «Алашара» адаҟьақәа рҿы лассы-лассы акьыԥхь рбо иалагеит Кәасҭа Герхелиа иабиԥара иаҵанакуа апоетцәа ҿарацәа реиԥш иажәеинраалақәагьы. Урҭ аҩымҭақәа аԥхьаҩцәа еиҳаеиҳа дыднардыруан абаҩхатәра зманы аԥсуа литератураҿы ицәырҵыз, узықәгәыӷша аӡә иакәны. Абри аԥхьаҩцәеи иареи реибадырра аус иацхраауан агазеҭ «Аԥсны ҟаԥшь», ажурналқәа «Алашареи» «Амцабзи» рҿы иикьыԥхьуаз ажәеинраалақәа рнаҩсангьы, ҳинститут аҟны еиҿкааз алитературатә хеилаки алитературатә хәылԥазқәеи рҿы иқәгыларақәагьы. Аха апоет қәыԥш иҩымҭақәа еидызкылауа раԥхьатәи ашәҟәы аҭыҵра дарбан поетзаалакгьы изы хашҭра зқәым, агәырӷьара ду зхылҵуа хҭысуп, насгьы ԥышәароуп аԥхьаҩцәа рҿаԥхьагьы.
Убри аҩыза аԥсихологиатә ҭагылазаашьа акәын ихҭынхьаауаз Кәасҭа Герхелиагьы иажәеинраалақәа реизга раԥхьаӡатәи ишәҟәы «Аԥсҭазаара абжьы»* адунеи анаба. Уи редакторс дамоуп еицырдыруа аԥсуа поет, апрозаик, ауаажәларратә-ҳәынҭқарратә усзуҩы Алықьса Џьонуа. Ас абаҩхатәреи аԥышәеи змаз, насгьы зыхьӡ нагаз апоет редакторс Кәасҭа Герхелиа раԥхьатәи ишәҟәы дахьаиуз насыԥс иԥхьаӡон, ипоезиатә рҿиамҭақәа ирыгу ирыбзоу рырбараҿи ргәылҭәаараҿи ицхраауаз, амҩа иаша дықәызҵоз, ак акәны дахәаԥшуан, дагьазгәдууан, дагьалаҽхәон Алықьса Џьонуа иеиԥш иҟаз апоет уи раԥхьатәи ишәҟәы редакторс дахьамаз.
Ашәҟәы «Аԥсҭазаара абжьы» иануп 26 жәеинраалеи ҩ-поемаки. Урҭ автор жәашықәса (1950–1959) рыҩнуҵҟала иаԥиҵаз иреиӷьу ирылҟәшәаау роуп. Насгьы, ҩымҭацыԥхьаӡа иарбоуп нацәақәкыла дара аниҩыз ашықәс. Убригь машәыршәа иҟаимҵеит апоет, избанзар, уи автор иеизҳазыӷьареи рҿиаҩык иаҳасабала ишьақәгылареи аазырԥшуа ак акәны иҟоуп арҿиаратә процесс аҿы. Ҵабыргуп, ари «аԥҟара» иқәымныҟәогьы
* Кәасҭа Герхелиа. Аԥсҭазаара абжьы. Аҟәа, 1959.
151
апоетцәагьы убап, еиҳарак, рпоезиатә цәаҳәақәа ирхыбааны рҭыԥ армаҷыр ҳәа ишәаны ражәеинраалақәа «аниз», адунеи «ианықәлаз» адырбаӡом, аха, сгәанала, ус аҟаҵара иашам, аҩымҭа ихәыҷы-иду автор ианаԥиҵаз ашықәс хымԥада иарбалатәуп, избанзар, уи иара «аметрика» ауп, лахьынҵала акәымзаргьы, ауаҩы иахьиеиԥшу ыҟоуп.
Иарбан шәҟәызаалакгьы иацзароуп автор, ма аредактор иҟнытә ԥхьажәа хәыҷык – ашәҟәи уи автори ртәы зҳәо дырраҭарақәак. Уи еиҳаракгьы иҭахуп зышәҟәы раԥхьаӡа акәны адунеи або апоет, апрозаик. Егьырҭ алитературақәа абри азҵааразы ишыҟоу атәы салалом, аха аԥсуа литератураҿы иаҳхысыз XX ашәышықәса 60-тәи ашықәсқәа рҟынӡа иҭыҵуаз аԥсуа шәҟәқәа, шамахаӡак акәымзар, нотациак иаҩызаз ԥхьажәа хәыҷык рыцӡамкәа иҭыҵуаз еиҳан. Ус шакәу аҿырԥштәқәа араҟа раагара ҳалагарым.
Кәасҭа Герхелиа раԥхьатәи ишәҟәы «Аԥсҭазаара абжьы» акәзаргьы, ус еиҭарсшәа иуҳәозар, «ҿыхтыгак» ԥхьажәа хәыҷык ацӡамкәа иҭыҵит. Избанзар, усҟантәи аамҭазы иубилеик,рыцхәк ирыдҳәаламыз асахьаркыратә шәҟәқәа, ус акәын аԥхьаҩцәа рдунеи ишықәнагалоз, аха нас ари аҭагылазаашьа зынӡа аҽаԥсахит, анотациақәа рыцны ашәҟәқәа рҭыжьра закәанк еиԥш амч аманы иҟалеит. Ус иаауеит иахьагьы наҟ-наҟгьы ус ицозар акәхап.
Иҵабыргуп, Кәасҭа Герхелиа иажәеинраалақәа реизга «Аԥсҭазаара абжьы» аҩада зыӡбахә сҳәаз реиԥш, иҟоу мамзаргьы, ирышьашәалоу «ҿыхтыгак» ацым, аха уи злаатуа ажәеинраала «Сгәеисра» убарҭ рроль иақәшәаны инанагӡоит, даҽакала иуҳәозар, ашәҟәы иагәылоу, излеибарку ажәеинраалақәа, апоемақәагьы убрахь инарылаҵаны, аидеиатә ҵакы арахәыц ҟаԥшь еиԥш иагәылсны ицоит, ҩымҭацыԥхьаӡа афилософиатә
хшыҩзцарақәа шьақәырӷәӷәауа. Насгьы, апоет қәыԥш зынӡагьы изымариам аԥхьаҩ иҿаԥхьа ацәырҵра, избанзар, раԥхьатәи ишәҟәы ашәаӡыӡара зцу аҭакԥхықәра шаҳараку иныруеит, рҿиаратә процесск еиԥш ихҭынхьаауеит. Уи, дышқәыԥшызгьы, ибзианы еиликаауан ауаатәыҩса рыԥсҭазаараҿы ашәҟәы иаҵанакуа. Баша иауиҳәах аурыс педагог, аҵарауаҩ ду В. А. Сухомлински абарҭ реиԥш иҟоу ажәақәа: «Одной из истин моей педагогической веры является безграничная вера в воспитательную силу книги. Школа – это прежде всего книга. Воспитание – прежде всего слова, книга, – живые человеческие отношения. Книга – это могучее оружие. Умная, вдохновенная книга нередко решает судьбу человека».
Ажәеинраала «Агәеисра» автор иҩит 1959 шықәсазы. Ус анакәха иуҳәар алшоит ишәҟәы «Аԥсҭазаара абжьы» азы ԥхьажәак аҳасабала иҟаиҵеит ҳәа. Уаҳа аҭахымкәангьы ианаалоит. Апоет, ишаабо еиԥш, ишәҟәы аԥхьаҩ ишҟа амҩа иқәиҵеит, аԥышәа ду змаз апоет бзиахә редакторс дазкашәеит. Уигьы абаагәара еиԥш диқәгәыӷуан илаԥш ҵры иҵигон ҳәа. Насгьы, иара апоет қәыԥш ихаҭагьы абар уажәшьҭа хазы шәҟәык аԥхьаҩ инапы иаимыркыцзаргьы дырдыруеит, иҩымҭақәа апериодикатә кьыԥхь аҿы, лассы-лассы акәымзаргьы, ирԥылоит ирыхцәажәақәогьы ыҟоуп. Арҭқәа, ҳәарас иаҭахузеи, апоет игәы дырӷәӷәоит, ихы дақәгәыӷуа дҟарҵоит. Аха, иага умҳәан, раԥхьатәи ишәҟәы ауп, игәы ҭынчым, иалахьынҵахо даргәаҭеиуеит. Деимырхха дызмоу абри аԥсихологиатә ҭагылазаашьа ауп ажәеинраала (ашәҟәы аԥхьажәа азаҳҳәаргьы алшоит) «Сгәеисра» иаанарԥшуа, изхылҵыз.
Апоети аҵхи еимадоуп уҳәар ауеит, аха урҭ зынӡа еиԥшым: аҵх ҭынчуп, еиқәышьшьы ацара иаҿуп. Апоет атык-атыкҳәа игәы абжьы илымҳа иҭаҩуа дахьтәоу абар хьаас имоу:
Ҭаха сымҭо сеимырхха, Сыркыуп, сыркыуп хәыцрашәк, Сҟалозаргьы сааԥсаха,
Сара схәыцра аҟәыҵра.
Мап, изалшом, уи иауам, Иацлоит, иацлоит сгәеисра. Иныҟәысцоит скалам,
Ашьҭа амырӡырц сгәы аисра.
Дарбанзаалакгьы арҿиаратә процесс зыхҭынхьаау апоет, ашәҟәыҩҩы иԥсихологиатә ҭагылазаашьа уадаҩӡоуп, уи ибаҩхатәра иахылҵыз ицәанырра шәалҟьамроушәа ицәырҟьа-цәырасуам, уаха иҭааны уаҵәы инықәҳа ицом, иԥсҭазаара иацуп, апоет академик Баграт Шьынқәба исахьаркны ишиҳәаз еиԥш, дырԥеиԥеиуа дамоуп. Ари аԥсихологиатә ҭагылазаашьа еиҳагьы иуадаҩны, ихьанҭаны иныруеит апоет қәыԥш, насгьы раԥхьаӡа акәны ишәҟәы анҭыҵуа аамҭазы. Избанзар, ишәҟәы алахьынҵа идыӷәӷәалоит, хәыцрашәк издырҵысуеит. Кәасҭа Герхелиагьы убас ауп дшыҟоу. Уи аргама иарҵабыргуеит иҩымҭа «Сгәеисра» злахиркәшо аҵыхәтәантәи ацәаҳәақәагьы:
О, исҭахыми нас сара, Сгәеисра иахылҵуа сҩымҭа Маҷӡак иалан хәарҭара, Сыжәлар ироурц исымҭан!
Апоет иҭахуп ишәҟәы «Аԥсҭазаара абжьы» иану аҩымҭақәагьы, маҷӡак иадамхаргьы, аԥхьаҩцәа рзы хәарҭара аланы иҟаларц. Ус ианыҟала насыԥ дууп апоет қәыԥш изы. Усҟан баша игәы еисуам, хәыцрашәк деимырхха дыркым, апоезиа анцәахәы дизылԥхеит ауп иаанаго.
Ишдыру еиԥш, Кәасҭа Герхелиагьы дызхааныз, дызлиаазасоветаамҭадаԥан,уиамаҵиуан.Усшакәуихыркьыкьны акәымзаргьы, ипоезиатә рҿиамҭақәагьы ирныԥшуеит уи «амҳәыр» мҩашьарада ишраархоу убартә еиԥш, даҽакалагьы ҟалашьа амаӡамызт. Асовет Еидгыла аԥсы злаҭаз акоммунисттә партиа аидеологиа иҳәаақәнаҵон, еснагь иҵарыз алаԥш ахын, асовет шәҟәыҩҩцәа рырҿиаратә методологиа асоциалисттә реализм ҳәа изышьҭаз ахышәара-ҵышәара иҭагӡаны. Ҵабыргуп, убасҟангьы милаҭрацәала еилаз асовет сахьаркыратә литература ахаҭарнакцәақәак уи иахымхәыцуазгьы ыҟан, аха урҭ рырҿиаратә процессгьы даргьы рыԥсадгьыл аҟны аҟазаара рлахьынҵамхеит, аҳәаанырцәҟа иқәнагалт. Уаҟа иҭыҵуан асовет ԥсҭазаара аҵабыргхаҭа иамаабуаз рҩымҭақәа. Уажәы Асовет Еидгыла ҳшақәымгәыӷӡоз ианеилаҳа, уи амчхарақәеи аидеиақәеи анхәашхәаша, урҭ зыԥсадгьыл нзыжьыз, иқәҵыз, «аемигрант шәҟәыҩҩцәа» ҳәа изышьҭаз иахьа иклассикцәаханы ицәырҵит абиԥара ҿа ирыҵанакуа аԥхьаҩцәа рҿаԥхьа. Уимоу, алитература иазку ахрестоматиақәеи арҵага шәҟәқәеи рҿы М. Горкии, А. Фадееви, В. Маиковскии уҳәа адунеи зыхьӡ адыруа ашәҟәыҩҩцәа аӡәырҩы иаарымаркуа акәым, ирыҵадырӡыргьы цәгьа ирымбо иаақәгылт. Аха зыԥсадгьыл кажьны, аҳәаанырцәҟа ицоз, насгьы уаҟа атәым хәышҭаара иҽҳәатәаны зыԥсадгьыл азы аҩымҭақәа аԥызҵоз, иара иахьагьы иаԥызҵо ашәҟәыҩҩцәа (аамҭеиҭасра иклассикцәахан иҟанаҵаз ашәҟәыҩҩцәа реиқәыԥхьаӡара араҟа салагом, иагьаҭахым. Урҭ иазыҟаҵоу, аурыс литература аҿиара иазҿлымҳау идыруеит. Амала, иазгәасҭоит араҟа зыӡбахә сымоу Октиабртәи ареволиуциа ашьҭахь иқәҵыз ашәҟәыҩҩцәа ракәым, Асовет аамҭази уи анеилабга ашьҭахь ицази роуп) ишырҳәо еиԥш, ажәҩан аеҵәа кыдырԥаауазаргьы, сара сыхәҭаахь, ԥхьаҩык иаҳасабала,
изаҟаразаалак гәаԥхарак сызрыҵам, итәымуааушәа ауп ишызбо, «даара иҟаимаҭу маҵуроуп ууаҩытәыҩсаны адгьыл аҿы аҟазаара» ҳәа зҳәаз аурыс шәҟәыҩҩы ду М. Горки исызиваргылом, избанзар уи иԥсадгьыл аҿы дыҟан, уа ишьапгьы ӷәӷәала дықәгылан, ҽыхәышәтәра Италиаҟа данцоз аӡбахә ҳамҳәозар, иаҳгәалаҳмыршәозар. Аха аамҭеикәшара иаанагаз иахьатәи адемократцәа урызхәыцыр, ирыҩуа, иҭрыжьуа адоуҳатә аалыҵ уахәаԥшыр, зыԥсадгьыли зыжәлари ааныжьны «џьанаҭ-тәылаҟа» ицаз ашәҟәыҩҩцәа ракәзаап аурыс литература аклассикцәа. Аха аԥсҭазаара аҵабыргхаҭа асаркьа ус иаҳнарбом, ажәлар рыԥсҭазаара, ицәгьаз, ибзиаз иахьеилашуа иалагылоу, изыхҭынхьаауа роуп инагӡаны еилызкаауа, урҭ рыдгьыл ршьапы ықәгылоуп, уи ауп еиқәзырхо. Аурыс лирик дуӡӡа Сергеи Есенин баша иауиҳәах абарҭ апоезиатә цәаҳәа ссирқәа:
Иаҳгәалаҳаршәап амиф цәа зхоу, ижәытәӡатәиу, насгьы ауаҩи ихатәы дгьыли реимадашьа атәы игәылыршәаны изҳәо ҿырԥштәык:
Ареалтә ԥсҭазаара аҵабыргхаҭа иацәыхарам арҭ амиф фырхацәа рхаҿсахьақәа, иахьагьы иҳарҳәо рацәоуп, ҳаԥсадгьыли ҳажәлари ҭоурыхтәла инарҵауланы ҳрызхәыцыртә еиԥш.
156
Аԥсуа совет шәҟәыҩҩцәа рыҩнуҵҟа аҳәаанырцәҟа ицаны, атәым хәышҭаара иҽҳәатәаны арҿиаратә процесс иаҿыз, атәыла ду аполитикатә, асоциалтә, акультуратә ԥсҭазаара акритика азызуаз аӡәгьы дыҟам. Егьырахь, асовет ԥсҭазаара аҵабыргхаҭа есааира иаҵиаауаз анегативтә цәырҵрақәеи ақырҭуа нацистцәа Аԥсны имҩаԥыргоз – Қырҭтәыла алаӡҩара аполитикеи иҿаԥызҽуаз, иаахтыҵәҟьаны акәымзаргьы (ус еиԥш усҟан ишрылымшоз еилкаауп), аллегориатә ҟазшьа аҭаны, еиҭарсны иҳәоу ахшыҩзцарақәа рыла ҳара иаабоит иаҳхысыз XX ашәышықәса 60-шықәса инадыркны аԥсуа сахьаркыратә литература иаланагалаз апоезиатә, апрозатә, адраматургиатә, апублицистикатә ԥҵамҭақәа рҿы. Амала, имариам ари азҵаара, насгьы зымҽхак ҭбааз ҷыдала иҭҵаатәу проблеманы иҟоуижьҭеи крааҵуеит аԥсуа литературатә критикаҿы. Усҟан ибылгьны иааԥшуеит иҟаҵәҟьаз, даҽакала иуҳәозар, аԥсуа шәҟәыҩҩцәа 70 шықәса рыҩнуҵҟа аҳра зуаз амчра анапаҵаҟа иҟаз аԥсҭазаара аганқәа зегьы инеибеиԥшны иштаташьмыз, ишыҟаз арыцҳарақәеи, агәнаҳарақәеи, азаамурақәеи. Урҭ, зегьыҵәҟьа акәымзаргьы ҳмилаҭ литература ианымԥшыр ауамызт, избанзар уи аҭоурых процессуп, иалагеит Дырмит Гәлиеи Самсон Ҷанбеи рҩымҭақәа инадыркны. Аҿырԥштәқәа срылалом, уи хара сагоит, акы заҵәык исҳәо убри ауп, аҩада зыӡбахә цәырызгаз азҵаара 70 шықәса зыԥсы ҭаз асовет аамҭазтәи аԥсҭазаара аҵабыргхаҭа иаҵиаауаз, иаразы иԥсабаратәымыз ашьцылара бааԥсқәеи, анегативтә цәырҵрақәеи, ахатәымчра иахылҿиаауаз азаамурақәеи арыцҳарақәеи – аԥсуа литература аҿиара апроцесс ишаныԥшуаз, уаҩҵас хронологиала еишьҭаргыланы иҭҵаазар, усҟан имҩашьо иаабоит абиԥарақәа зегьы ирыҵанакуа ҳашәҟәыҩҩцәа ишырҳәо еиԥш, ршьапқәа еиқәыршә иштәамыз, изхааныз аамҭа иамаз абзиарақәа реиԥш, аԥсҭазаара змырӷьацоз, иаԥышьклаҳауаз ацәырҵрақәагьы шыҟаз.
Аԥсуа шәҟәыҩҩцәа зегь реиԥш, Кәасҭа Герхелиа заатәи илирикаҿгьы иналукааша аҭыԥ амоуп иԥсадгьыл гәакьа Аԥсны атематика. Апоет инасыԥны иԥхьаӡоит Асовет Еидгыла иԥсадгьыл ԥшӡа ихьӡырҳәагаха иахьалоу, ахьӡ-аԥша хараӡа иахьнеҩхьоу.Абри аҩыза ахшыҩзцара аанарԥшуеит Кәасҭа Герхелиа 1951 шықәсазы ииҩыз раԥхьатәи иажәеинраалақәа ируаку «Аԥсны». Автор қәыԥш дазгәдууеит, разҟыс ишьоит абас еиԥш иблахкыгоу, иԥшӡоу, ибеиоу атәыла ссир иԥсадгьыл ахьаку. Ақәыԥш цәа зхоу уи илирикаҿ, цәанырра ҵауларала асахьа ҭихуеит иԥсаҩҭкаареиԥш бзиа иибо, дзыҿҳәароу иԥсадгьыл гәакьа Аԥсны аԥшӡара. Абар уи:
Наҟ аҩада ашьха дуқәа,
Сыла иҭаҳәҳәоу зычхынгалоу, Алада акәзар Амшын еиқәа Ҟәандашьшьыра зкалҭ ианҭәало
Аԥсны аԥсабара аԥшӡара мацара акәым апоет иибо, зсахьа ҭихуа. Уи илаԥш иҵшәом излаҟоу абеиарақәагьы:
Саналаԥшуа уа убаҳчара, Ӡынгьы-ԥхынгьы ашәҭ зҿало: Сышԥеигәырӷьои удгьыл чашәра, Аҽаҩра беиа ахьҭаргало!
Автор дыззыгәдыууа факторуп иԥсадгьыл гәакьа ахьӡ-аԥша хара иахьнеҩхьоу, адунеи иахьадыруа, насгьы иааиԥмырҟьаӡакәа асасцәа рацәаҩӡаны иахьаҭаауа, иахьамоу, ашьхақәаҵәҟьа ауаа рзыҳәа иахьыԥсшьарҭоу ҭыԥхаз. Баша иауиҳәахуа: «Са сыԥсадгьыл Аԥсынтәыла, ашәа гәыкқәа ушԥарнаало!» ҳәа.
Аԥсны доуҳала аҿиара, економикала аизҳазыӷьара (ажәеинраалаҿ зыӡбахә ҳәоу зегьы) апоет қәыԥш Асовет мчра иабзоураны иԥхьаӡон.
Избанзар, сыԥсадгьыл Аԥсынтәыла, Иухыуп ҳпартиа алаԥш хаара. Ушәҭы, ушәҭы, убас уеинҭәылан, Сан-сыԥсадгьыл, са сгәазҳара!
Кәасҭа Герхелиа, егьырҭ аԥсуа поетцәа зегь реиԥш, атәыла дуӡӡа – Асовет Еидгыла – амазгәыҭ хада – апартиа агәра игон, дақәгәыӷуан азоуп «иухуп ҳпартиа алаԥш хаара» ҳәа иалкааны Аԥсны иазкыз ипатриоттә жәеинраалаҿы, иштема хадамызгьы, метафоратә формала изиҳәазгьы. Усҟан ахаҿы аагара гәаӷьыуацәан апартиазы икьаҳәыз хшыҩзцарак. Ус анакәха, апоет қәыԥш Асовет Еидгылеи Акоммунист партиеи рзы имаз агәрагара ду аԥсҭазааратә ҵаҵӷәы аман. Уи ауп ҳзыхцәажәаз ажәеинраала «Аԥсны» зхылҵыз.
Ишдыру еиԥш, Адунеизегьтәи Аҩбатәи аибашьра ду еилгеит, Гитлертә фашизм ҟәыбаса иқәҵахеит. Асовет Еидгыла иабзоураны афашизм ауӷә хьанҭа зҟәаҟәа иқәыз Европатәи ажәларқәа жәпаҩык ахақәиҭра роуит, асоциалисттә уаажәларра аргылара иалагеит, амҩа ҿыц ианылеит. Ари, ҳәарас иаҭахузеи, ҭоурыхтә хҭыс дуны иҟалеит иаҳхысыз XX ашәышықәса аҽанааҩнашоз аамҭазы. Асовет Еидгыла акәзар, атәылақәа рҿаԥхьа аҳаҭыр шьҭыҵит, урҭ рахьтә изҭахыз еигәырӷьо, изҭахым ацәшәо аҟынӡа. Аха абас шакәызгьы, аимпериалисттә (акапиталисттә) ҳәынҭқаррақәа афашизм иаҿагыланы аибашьраҿы иҳадгылаз, США, Англиа, Франциа асоциалисттә лагер азы рполитика аадырҳәит, аибашьра ҿыц ҩаԥхьа арцыхцыхра иалагеит, еиҳарак США, насгьы ауаатәыҩса рнырҵәага атомтә бомба Иапониатәи ақалақьқәа (Хиросима, Нагасаки) ианрыланажь нахыс. Уи аамҭазы Иапониа ицоз аибашьраҿы ишаҵахаз ала рнапы иҩахахьан, аха США иаҭахын акы, рҵарауаа ирхәыцыз, иҟарҵаз рабџьар ҿыц ԥыршәарц, амч-алша
гәарҭарц. Ҩбагьы, уи аԥышәаратә ԥжәара ала аиааира згаз Асовет Еидгыла аладыршәарц, иҳамоу жәбоит ҳәа рҳәарц. США-тәи амилитаристцәа – аибашьра арцыхцыхыҩцәа цәгьа ирбомызт асовет жәлар ирхыргаз аибашьра ду иаркареит, аҳәынҭқарра амч кәадоуп ҳәа иԥхьаӡаны, насгьы Гитлертә фашизм иаҿагыланы ишҳацеибашьуазгьы рхадршҭырц. Усҟан урҭ аимпериалист ҳәынҭқаррақәа СССР изадгылаз иацәнымхо акәӡамызт. Ус зыҟарҵаз аилкааразы логика дук аҭахӡам. Гитлер Асовет Еидгылагьы аҵкыс диааир, даргьы аԥеиԥшхә цәгьа шроуаз рдыруан, иҳақәларгьы, аха уи рзымгәаӷьит илақәырк-ҩақәыркзаргьы, избанзар ирдыруан Асовет Еидгыла амчхара, насгьы рацәак мҵыцкәа дара злаҽхәоз атехника аганахьала, аԥыжәара ҳамоуп ҳәа дзырҳәаз ратомтә бомба ахаҭаԥсаҭа асовет ҵарауаа, (академик Курчатов дызхадаз) рлабораториаҿы иит адауши аԥсымчхареи еиҳагьы еиҳаны.
Асовет Еидгыла бзанҵык ампыҵахалара хықәкыс измаз аибашьра аҭахымызт. Асовет жәлар анхара, анҵыра нацәақәкыла иуҳәозар, асоциалисттә уаажәларра аргылара, акоммунизм лашазы ақәԥара акәын изҿыз. Аха рыԥсадгьыл аншәарҭаха, иаҳҳәап, ампыҵахалаҩ – Гитлер иеиԥшиҟазданақәла,хацәнамырха игылонуиахьчараз. 1941–1945 шықәсқәа рызтәи Аџьынџьтәылатә еибашьра Дуӡӡа аан еиԥш. Ари рдыруан Асовет Еидгыла аӷацәа.
Абри аамҭазы асовет литератураҿы иактуалны, изаамҭанызтәи ак акәны иҟан аҭынчра ахьчара атематика. Асовет шәҟәыҩҩцәа (апоетцәа, апрозаикцәа адраматургцәа, апублицистцәа) ркалам ҵары рықәкны иҿаԥнаҽуан аибашьра арцыхцыхцәа, бжьы ҭгала ашәа азырҳәон аҭынчра ахьчара, ҳажәлар зынӡак аибашьра шырҭахым, аха аԥсадгьыл аныхьчатәха шьаҿак иадамхаргьы хьаҵра шырзымдыруа, ирықәлаз аӷа хәымга Гитлер иеиԥш дызҭыҵыз иҭыҩраҿы дышҭаҟәаҟәахо уҳәа убас иҵегьы.
Милаҭрацәала еилаз асовет литература зыӡбахә ҳамоу аамҭазы (XX ашәышықәса 40-тәи, 50-тәи, 60тәи ашықәсқәа) иаԥнаҵеит асахьаркыратә литература ажанр хадақәа зегьы рҿы асовет жәлар аҭынчра шырҭаху, уи ишазықәԥо аазырԥшуа адунеи зыхьӡ адыруа иҟалаз аҩымҭақәа. Урҭ ирхан ажәлар рыбжьы, ирыҵан рдоуҳа аԥсымчхара. Урҭ рахьтә аӡәырҩгьы ираҭәашьан (ирасакьаҳәымҭан ианыҟаз) Сталинтә, Ленинтә премиақәа. Уимоу, асовет шәҟәыҩҩцәа рыдагьы адунеи иаҳартә аҭынчра ахьчаразы иқәԥоз, зыбжьы ҿацаӡа изыргоз ипрогрессивтәыз аҳәаанырцәтәи апоетцәа, ашәҟәыҩҩцәа, аҟазара аусзуҩцәа, асахьаҭыхыҩцәа, ашәаҳәацәа ираҭәашьахеит адунеижәларбжьаратә Сталинтә, Ленинтә премиа алауреатра, иаагап аиспан сахьаҭыхҩы ду Пабло Пикасо ; Чилитәи апоет, ауаажәларратә усзуҩы Жорж Амаду ; Бразилиатәи ашәҟәыҩҩы Пабло Неруда , Америкатәи ашәаҳәаҩы, актиор ауаажәларратә усзуҩы Поль Робсон  уҳәа убас егьырҭгьы.
Нацәақәкыла аԥсуа литература атәы ҳҳәозар, хыхь иаазгаз ашықәсқәа раан Аԥсны азы ақырҭуа еиҳабыра рхатәымчра, Сталини Бериеи хаҵарҭас, мамзаргьы бӷас измаз иахҟьаны акыр ауадаҩрақәеи азалымдарақәеи ишырҭагылаз, асовет литература, еиҭарсшәа ухаҿы иааугозар аҭынчразы ирҳәоз ашәа еихыргоз ашьаҿа рҽақәыршәаны асахьаркыратә ҩымҭақәа аԥырҵон. Еиҳарак уи убарҭан апоезиаҿы, насгьы Дырмит Гәлиа инаиркны аиҵагылара иаҿыз абиԥарақәа рҟынӡа, ажәакала, аԥсуа поезиа иагәылыҩуан ицаҳәцаҳәо аԥхьаҩ иныруаз аҭынчра иазкыз ажәеинраалақәа. Урҭ зегьы араҟа ҳазрыхцәажәарым, хазы азҵаара зҭаху темоуп ҳлитератураҿы. Ус иахьагьы, раԥхьаӡа санрыԥхьаз аахыс, ҿырҳәала исгәалашәо ажәеинраалақәа рҟынтә акык-ҩбак аазгоит, имыцхәым ҳәа сгәы иаанагауа. Урҭ
аԥҵан хыхь зыӡбахә сҳәаз ашықәсқәа раан, асовет литератураҿы аҭынчра ахьчара атематика зегь реиҳа ианактуалыз аамҭазы. Ҳаԥсуа поетцәагьы араҟа еицҿакны рыбжьы дыргеит ҳажәлар ираҳартә, ирнырыртә, насгьы ари иактуалыз атематика рывсны, мамзаргьы иавсны ишымцоз, ишыгәцараркыз убартә еиԥш.
Абар ҳахшыҩзцара зырҵабыргуа ҿырԥштәқәак. Ажәеинраалақәа «Черчиль иуарӷан», «Мистер Смит» – Баграт Шьынқәба «Урҭ рымаӡа» – Қьаазым Агәмаа; «Аҭынчразы ақәԥара» – Алықьса Џьонуа ... уҳәа иҵегьы.
Адунеиаҿ уаҳа аибашьра аҟамлареи аҭынчра ахьчареи ирызкыз ашәҟәыҩҩцәа, аҟазарауаа, аҵарауаа аҳәынҭқарра-уаажәларратә усзуҩцәа рықәгыларақәа активра аман, ҷыдала имҩаԥысуан аҩада иазгәасҭаз ашықәсқәа раан СССР аҟны, аха, иазгәаҭатәуп абри ацәқәырԥа – аҭынчра ахьчаразы ицоз ақәԥара рыҽшаԥыршьуаз, ҽазҵәылхрала рыҽзазыршәоз ипрогрессивтәыз аҳәаанырцәтәи (Америка, Англиа, Испаниа, Франциа...) ашәҟәыҩҩцәа иреиӷьыз рхаҭарнакцәа. Ус шакәу рҳәоит хыхь иааҳгаз афактқәагьы.
Абри атема асовет литература аҟны еиԥш, анаҩстәи ашықәсқәа раангьы еиԥхьбаны иҟаӡамызт, игәцаракын, аԥсуа литература ҿыц иаҵагылоз рсахьаркыратә рҿиамҭақәа рҿы, еиҳарак уи аҭыԥ аман апоезиаҿы. Ус шакәу аҳәоит Кәасҭа Герхелиеи уи иабиԥара иаҵанакуа аԥсуа поетцәеи рпоезиа аалыҵ улаԥш нахугар, иҭуҵаар. Урҭ аҩада иаазгаз ҳпоетцәа дуқәа аҭынчра ахьчаразы ирҳәоз ражәа иацырӷызны иацырҵоит иҿацаӡа ицәажәо аҩымҭақәа. Убарҭ иреиуоуп уажәы иҭаҳҵаауа, обиект хадас иҳамоу Кәасҭа Герхелиа данқәыԥшӡаз, даҽакала иуҳәозар, 1951 шықәсазы ииҩыз ажәеинаала «Аҭынчра аиааира агоит». Уи кьыԥхьын агазеҭ «Аԥсны ҟаԥшь» (уажәы «Аԥсны») аҿы. Ҳәарас иаҭахузеи, усҟангьы ари атема еиҳагьы иактуалтәын, аԥсуа ԥхьаҩы ииҭахыз акәын.
Ажәеинраала алагоит, инаркәараҵо-ааркәараҵо акәымкәа, жәабжьеиҭаҳәарак еиԥш ахы иақәиҭны, насгьы ииҳәо ихшыҩзцара, дзыхцәажәо, зыӡбахә имоу обиект – аҭынчра ахьчара – жәлар рыԥсҭазаараҿы аҵак ду шамоу, авторгьы аԥхьаҩгьы еиҟараны ирныруа иҟаҵоуп, убри иаҷыданы игәылҭәаау апоезиатә цәаҳәақәа ирыҵубаауеит аамҭа ахаҭа агәеисыбжь, усҟантәи аԥсҭазаара аҵабыргхаҭа азааигәара, уи аҿала ацәажәара.
Аҩымҭа ахаҭа 48 цәаҳәа ыҟоуп, даҽакала иуҳәозар, ажәеинраала дууп, насгьы поемак иазхаша асиужетра зуа «аматериал» ыҟоуп, аха аԥхьаҩ уи дуцәацәаны, амцхәра аманы ибом, избанзар, иадгалоу зегьы иара иаҭаху роуп, насгьы апоет игәҭакы аарԥшраҿы ииашаны ахархәара риҭеит. Уамырхәыцыр залшом зԥышәа зынӡа имаҷыз автор қәыԥш абас азеиԥш тема, насгьы апоетцәа аӡәырҩы акырӡа «игҿарцалахьаз», «идырҳәацәахьаз» «обиект» оригиналра аҵубаартә аҟынӡа аҟаҵара ахьилшаз. Иҵабыргыҵәҟьаны, апоет қәыԥш ауаажәларратә ҵакы змаз ажәеинраала аԥҵара иқәманшәалахеит, аԥхьаҩ игәаҿы инеиртә иҟаиҵеит, еиҭасҳәоит, еибарххаз, аҭынчреи аибашьреи рҳәааҿы игылаз, ҟыба-ӡыбала иҭәыз адунеи агәеисра анубаалартә еиԥш. Иара убас автор ҳзыхцәажәо иажәеинраала ахаҭабзиара ҳаразкыз афакторқәа ируакуп асовет жәлар ирхыргаз, аибашьра ду иҟанаҵаз аԥхасҭа, ақыҭақәеи ақалақьқәеи, азауадқәеи, афабрикақәеи, ацҳақәеи, амҩақәеи иархәашаз реиҭашьақәыргыларазы ицоз хаҳәырҵәилатәи аусурагьы ахьырныԥшыз, ажәакала, иубоит асовет жәлар пафос ҳаракыла атәыла ду ианылаз ахәрақәа рырӷьара ишаҿыз. Ажәеинраалаҿ ҳаԥхьоит:
Аҭынчра еиӷьу жәаҟоуп зҳәада? Аҭынчра, аҭынчра зегь рыцкы!
Иқәԥоит, еидгылт уи азын гәырҩада, Аџьажәлар, игәырӷьо инхарцы.
Нас дарбан, уи иахьа измаҳада? Бџьарла ажәлар зхәаҽрацы
Згәы иҭоу дарбан, дызхыҭҟьада Ижьышуа, изҿыҵуа ишҳамха ажәӡы?
Апоет иаахтны иҳәоит акапиталисттә тәылақәа, ҷыдала Америкеи, Англиеи, Франциеи, Германиеи Асовет Еидгыла иаӷацәа бааԥсқәаны ишықәгылаз. Уимоу, Гитлертә фашизм иаҿагыланы еибашьуаз ҳтәыла ду СССР ианадгылазгьы зынӡа ирхашҭит.Америка ииз,иапониатәи ақалақьқәа (урҭ аҩада рыхьӡ сҳәахьеит) ҩба зырхәашаз атомтә бомба иаҵаҽырбоит, иақәгәыӷуеит рыгәҭакы – Асовет Еидгыла архәашара нанагӡап ҳәа. Абар уи атәы апоет заҟа ииашаны ареалра аманы ишааирԥшуа:
Атом, атом рҿакыхыуп, Аихаҷа-маҷа еизыҟәшәо.
Дара ртәала «даҽакыхыуп Иалаҳхуа» ҳәа рыжәлар жьо. Абомба ахьӡ рзыџьанаҭуп, Ирыхчнуп, ирыҵоуп, ма иахьтәоу, Иалацәажәар ргәы раҳаҭуп, Убри ҭынчрас иԥхьаӡо.
Аҩымҭаҿ иаабо анаҩсантәи асахьақәа, ахҭысқәа рҿы автор иаҵшьны иазгәеиҭоит апублицистикатә цәаҩа змоу, апоезиатә мцаԥшь згәылҟьо бызшәала Асовет тәыла аӷацәа ргәы ишажьо, насгьы ишрызгәамҭо иҟоуҵәҟьа – асовет уаа зҿу – абри аилкаара шырҭахым уҳәа иҵегьгьы.
«Нас Волгеи Дони еибагәӡрын, Кәибышевгьы афымца наҵҟьашт, Аму-Дариа иарԥсаап Ҟара-Кум», – иҩуеит апоет итәыла ду аҿы ицо аргылара дуқәа дрызгәдууа, дрылаҽхәоит. Ҩбагьы, иҳақәмақаруа, ҳзыршәарц
иашьҭоу, ҳсоциалисттә система змаабуа, зхы зыхнахуа аҿаԥа рҿанаҵартә еиԥш рқьышә инықәикуеит.
Абарҭқәа зегьы ҳәаақәызҵо ажәлар нхартәинҵыртә, риндустриа ҿиартә, рқыҭанхамҩа шьҭыҵыртә аҭагылазаашьа бзиа ҟазҵо аҭынчра ауп. Уи аҳра ахьауа аԥсҭазаара еилашуеит, ажәлар рыбзазара бзиахарц, рразҟымҩа маншәалахарц. Баша ихиркәшом автор иажәеинраала «Аҭынчра аиааира агоит» абас еиԥш иҟоу – асовет уаа рыԥсҭазаараз аоптимизмра, агәалаҟара ҟаимаҭ зҵоу апоезиатә цәаҳәақәа рыла:
Абрантә иҵҟьоит ашәа хиаала, Жәҩан ихалоит иҵарӡа,
Аԥша архәмаруа аҳауа иала, Иаанҿасуам, ицоит хараӡа;
Аҭынчра зҭаху ргәаҵа иҭалан, Рцәа-ржьы иалсуеит ихааӡа; Абриоуп аҭынчра зхылҵуа ӷәӷәала, Аҭынчра иаша агәы разӡа!
Асовет поетцәа (аԥсуаагьы убрахь инарылаҵаны) аҭынчра ахьчара, аибашьра аҟамлара иазыркуаз рсахьаркыратә рҿиамҭақәа зегьы абри азҵаараҿы рыжәлар ргәазыҳәара, гәык-ԥсыкала ирҭахыз ракәын иаадырԥшуаз, урҭ рҭахрақәа ракәын иззышәаҳәоз. Аԥсуа поетцәагьы атәыла ду азеиԥш бираҟ, азеиԥш «ҭарчеи» иаҵагыланы акәын рсахьаркыратә ҩымҭақәа шаԥырҵоз. Ари азҵаараҿы, аҩада ишазгәасҭахьоу еиԥш, акоммунисттә партиа аидеологиа акәын хадара зуаз, уи иҳәаақәнаҵон, ахырхарҭа анаҭон алитература аҿиара апроцесс. Уимоу, инамыцхәцәангьы аконтроль ҟанаҵон, алаԥш ҵары аҩнаршәомызт, даҽакала иуҳәозар, ацензура џьбаран. Ари ганкахьала, исахьаркшәа иуҳәозар,
ашәҟәыҩҩцәа ражәа раӡаны, иаԥшны ицәажәон. Уажәеиԥш ирбалак рыҩуа, ирбалак рҳәауа иҟамызт. Ҳаамҭазтәи адемократцәа ажәҩан иалаҵан идырҽхәо апоет Иосиф Бродски (абаҩхатәра имам ҳәа сҳәом) ишәҟәык аҿы срыԥхьеит абас иҟоу ацәаҳәақәа: «Та самая Мадонна, не давала без гондона». Уи нахыс ари апоет нага абаҩхатәра ду имазаргьы, сара сзы дыԥсын, уаҳа иҩымҭақәа сызрыԥхьом. Ауаҩы иҿы иҭыҵуа ажәа цқьазароуп. Иаҳгәалаҳаршәапи аԥсуа жәаԥҟа: «аҿы бзиа ажәа бзиа ҭыҵуеит» ҳәа ирҳәо. Заҟа иҵаулоузеи ари ажәаԥҟа аҵакы.
Акоммунисттә идеологиа ахаан аҩада иаазгаз ихәымгаушьаша, узцәыԥхашьо, насгьы иаахтӡаны ицәажәо ажәақәа ркьыԥхьра, асахьаркыратә ҩымҭақәа рҿы рхархәара ҟалашьа амазма! Асовет литература абри аганахьгьы ицқьан, аестетикатә гьама иамаз ҳаракын, ааӡаратә ҟазшьагьы шьаҿацыԥхьаӡа ианыԥшуан.
Апоет қәыԥш иажәеинраалаз («Аҭынчра аиааира агоит») исҳәарц сҭахуп даҽа хшыҩзцаракгьы. Уи убри оуп: автор ажәеинраала аниҩуаз ашықәс азы Сталин ихаҭара культи аконфликтдара «атеориеи» ирасакьаҳәымҭаны, ирааны иҟан. Сталин аиугослав жәлар рвожд Иосиф Броз Тито ишизиҳәаз еиԥш, инацәкьысҵәҟьа аӡәы иқәкны иааҵысыр, иаамақарыр, ҳаӷеиҭа, ицәа дҭанарӡыӡон, убри аҟара ихаҭара культ амчра амҽхакын. Ус анакәха, уи ауаҩ дызхагылаз аҳәынҭқарраҿы ажәлар рыԥсҭазаара бзиаӡан ҳәа иԥхьаӡан, ашәҟәыҩҩцәагьы асовет ԥсҭазаара аҵабыргхаҭа «иртаташьны» иаадырԥшлар акәын. Ас иҟаз адунеихәаԥшышьа асовет литератураҭҵааҩцәеи атеоретикцәеи иаԥырҵаз акыр шықәса ԥықәсларада амчра аманы иаауан Сталин идунеи иԥсахаанӡеи ихаҭара культ иақәыӡбаанӡеи. Уи нахыс зҭагылазаашьа еиӷьыз, асахьаркыратә литературазы хаҳара злаз даҽа қәыԥшыларак аанахәеит, уи амчра аауан Асовет Еидгыла еилабгаанӡа.
Сыззааиуа, Кәасҭа Герхелиа 1951 шықәсазы ииҩыз ажәеинраала «Аҭынчра аиааира агоит» ауп. Уаҟа иааџьоушьартә аҟынӡа иацәхьаҵуп, усҟан, асовет литератураҿы инеиужьны аҳра азызуаз ахаҭара культ азышәаҳәара, анцәатәра. Ари афакт лабҿаба иаҳнарбоит апоет қәыԥш хара инаԥшра. Аха иага убас шакәызгьы, зашхәа уҭоу иашәа умҳәар шамуа еиԥш, Кәасҭа Герхелиа асовет литература ахадаратә тематика – акоммунизм аргылаҩцәеи уи ԥсҟыс иамаз апартиеи рзышәаҳәара иазку ажәеинраалақәа акымкәа, ҩбамкәа иагәылаҳбаауеит заатәи илирикаҿгьы.
Уи азы иахьатәи аԥхьаҩ гәыбӷан ҟаиҵар диашам. Избанзар, усҟан аурыс поет ду А. Твардовски ипоема «Ахара аҟнытә ахарахь» («За далью даль») аҟны ишиҳәаз еиԥш, усҟан ус иҟан иагьузацҵом, иагьузагырхом. Убас иҟоу жәеинраалақәоуп «Сара сгәырӷьара», «Амч дуӡӡа», «Ҳар, иҭабуп», «Ҩажәижәаа» уҳәа еиҭа акык-ҩбак. Арҭ ажәеинраалақәа рҿы апоет ашәа азиҳәоит асовет жәлар рыԥсҭазаара шыбзиоу, аҿиара амҩа ишану, изыхьчоу, кәылӡра рзызуа ар шрымоу, насгьы ус еиԥш аҟалара зыбзоуроу Октиабр ду ирзаанагаз асоциалисттә револиуциа шакәу уҳәа убас иҵегьы. Араҟа, уеизгьы-уеизгьы, узҿаԥоу, ҳаԥсҭазаараҿы иҟамыз, ихыҭҳәаау, мамзаргьы ҳабзазара иацәтәыму ҳәа акгьы ыҟаӡам. Насгьы апоет иҭихуа асахьақәа аарԥшуп иара автор исубиективтә дунеи иҟанаҵо анырра ала, даҽакала иуҳәозар, аҟаларақәеи аиҭакрақәеи иҽрымаданы, амала ижәлар гәакьа рымацара хазы ирылкааны (ус ҟаиҵаргьы ауеит) акәымкәа асовет жәлар аҵанакуа, зеиԥшла еизырҵәо, хаҿсахьаны иаанарԥшуеит ҳтәыла ду СССР ҳәа изышьҭаз аекономикеи акультуреи рҿы иамоу алшарақәеи ақәҿиарақәеи ирымаданы. Абри аҭагылазаашьа ауп апоет абарҭ ицәаҳәақәагьы игәаҵантә иаазгаз:
Еиқәтәара змам агәырӷьара Ҭоуп сара сгәаҿы.
Сара салиааит аԥсҭазаара, Ишәҭуа есҽны.
Избан акәзар, апоет ибоит аиааира згаз ажәлар аԥсҭазаара бзиа шырчаԥо, ԥхьаҟа ишцо, насгьы дара зегьы (асовет жәлар) еишьарала мҩа ҭбаак (акоммунизм) разҟы дула иҭәу ишану. Автор уи апартиа иабзоуроуп ҳәа иԥхьаӡоит. Абар иажәеинраала шыхиркәшо:
Сеигәырӷьоит ҳпартиа дуӡӡа, Ҳа ҳразҟы зчаԥаз.
О, сеигәырӷьоит наӡаӡа, Сгәырӷьо са сҟазҵаз.
Сгәырӷьарақәа неицылауа, Ҿысҭуеит сара:
– Иҭабуп, ҳпартиа дуӡӡа, Иҳазҭо напхгара!
Аҩада ҳзыхцәажәаз ажәеинраала «жьрацәарала», идеиала ақәҿнаҭуеит, аҩымҭа «Амч дуӡӡа». Автор иаԥиҵеит 1955 шықәсазы, ишаабо еиԥш уи «Сара сгәырӷьара» аасҭа ԥшьышықәса рыла еиҵбуп. Уи аамҭазы Сталингьы дыԥсхьан... Аха Ленин иаԥиҵаз акоммунисттә партиа аԥсы ҭан, агәы еисуан, атәыла ду СССР хшыҩси ԥсҟыси иаман. Уи ауп Кәасҭа Герхелиагьы аметафоратә ҟазшьа аҵубаауа амч дуӡӡа ҳәа иҭәы-иԥха иҟоу апоезиатә цәаҳәа ссирқәа зазикыз. Ажәеинраала «Амч дуӡӡа» имариоу асиужет амоуп, насгьы уаҟа зсахьа ҭихыз ухы, угәаҿы инхоит, иугәаланаршәоит аибашьра аан ҳтәыла иахнагаз ауадаҩрақәа, уажәы аҭынчра аныҟоу аамҭазы иахҭынхьаауа, аиҭашьақәыргыларатәи апроцесс ицәырнаго асахьақәа.
Убас шакәугьы, ажәеинраалаҿы ифигура хадақәаны рсахьа ҭыхуп Ленини уи иаԥиҵаз апартиеи. Урҭ аҩфеноменк ирыбзоураны ажәларқәа рыешьара ҩада ишьҭыҵит, рыхьӡ-рыԥша адунеи иахыҵәеит, ирықәлаз аӷа дықәцахеит, дыцҟьа дыргеит, рыҩнқәа рыгыдра ҩаԥхьа ихалеит, асовет уаа рыԥсҭазаара марымажахеит, аҭынчра абираҟ рхашәыршәыруеит. «Ленин дуӡӡа жәлар ирхылҵыз, Ақәԥара амҩа ирзихәыцыз, Жәлары ирымчуп нас ишԥа!» – иҩуеит апоет. Авожд аҳәынҭқарра ҿыц ашьақәыргылараҿы ироль ду алкаауа, насгьы иара ишьҭахь иаԥиҵаз апартиа ажәлар агәра шырго, еиҵахара шамыхьуа атәоуп ажәеинраала еиқәызҳәалоу ацәаҳәақәагьы ирҳәо:
Амч дуӡӡа, амч дуӡӡа,
Ҳусқәа еиҵамхарц, бзанҵы имыӡӡарц, Мҩас иҳамоу, иаҳхадоу,
Иҳауазар ақәҿиара ҿыцӡа
Ҳтәыла ахьыӡ ҩада ишьҭыҵзар, Ҳпартиа ауми изыбзоуроу!
Ҳәарас иаҭахузеи, Ленини Октиабр дуи ирызку автор қәыԥш ипоезиатә цәаҳәақәа иԥсабаратәуп, иҵегьы уазааигәаны иуҳәозар, агәаҵантә иаауан, цәа ҷыдак рхарԥамызт, ҩысҭаарак рыҵамызт, избанзар, апоет дызлиааз аамҭа, дзааӡаз аидеологиа агәра игон, ажәлар злаҟаз ирымаз амшхәыбзазара, асоциалтә хьчара уҳәа Асовет Еидгыла иабзоураны иԥхьаӡон, ус дахәаԥшуан. Ас иҟаз, ихәыцуаз, аамҭа зныруаз, еиҭасҳәахуеит, Кәасҭа Герхелиа ихала ауиакәхыз. Џьара кьаҳә-маҳәқәак, акосмополитцәақәак (урҭ рҩызцәагьы, жәаҳәарада, асовет уаажәларраҿы иуԥылон, ана ара амилаҭқәа ирылаԥсан) ракәымзар, асовет жәлар Ленини Октиабри ирзааргаз аԥсҭазаара ҿыц агәра ргон, амаҵгьы руан рхы-рыԥсы ақәҵаны Аԥсадгьыл дуӡӡа ахьӡала.
Убри аҟнытә, Кәасҭа Герхелиа, егьырҭ асовет поетцәа зегь реиԥш, моралла азин иман хьаҳәхьачарада Ленини, апартиеи, Октиабри ирызкны ажәеинраалақәа раԥҵара, рзышәаҳәара.
Ус анакәха, иара иахьагьы рҵакы зынӡа имыӡӡеит, акыр рҽеиҭаркзаргьы, аԥсҭазаара аҵабыргхаҭа ишахылҵыз ала ршьагәыҭ аанхеит абарҭ реиԥш иҟоу ацәаҳәақәа: «Сара салиааит аԥсҭазаара, ишәҭуа есҽны», «Сеигәырӷьеит ҳпартиа дуӡӡа, Ҳа ҳразҟы зчаԥаз»; «Иҭабуп ҳпартиа дуӡӡа, Иҳазҭо напхгара!» (ажәеинраала «Сара сгәырӷьара»). «Ленин дуӡӡа жәлар ирхылҵыз, Ақәԥара амҩа ирзихәыцыз, Жәлары ирымчуп нас ишԥа!». «Ажәлар зыгәра рго, изыцныҟәо Ҳпартиа, иалшом еиҵахарц!» (ажәеинраала «Амч дуӡӡа»); «Ҳара иҳамоуп зегьы ирыцкыу ахақәиҭра, Шәышықәсала изызкарҭәахьаз ашьа, Уи ҳзаанагеит ҳ-Октиабр ду иалоу ҳнықәра, Миллионҩыла ауаа ргәаҟра ахә зшьаз» (ажәеинраала «Ҩажәижәаа») уҳәа убас иҵегьгьы.
Еиҭасҳәоит, арҭ аҩада иаазгаз ажәеинраалақәа анаԥҵаз аамҭа иадкыланы ҳахәаԥшуазар, хшыҩзцаралагьы сахьаркыралагьы мыцхәра ҳәа акгьы узрывбом, излиааз аепоха аҷалапеиԥш иазыбзиахоит, ианаалоит, акаҩҳәа иақәҿнаҭуеит. Аха интеллектла имаџьанам, акомпиутортә система иабзоураны еиуеиԥшым адырраҭарақәа змоу, зеилкаа ыҟоу, дунеихәаԥшышьалагьы иҵаулоу иахьатәи аԥхьаҩ хыхь зыӡбахә ҳҳәаз (иаҳгәалаҳмыршәазгьы убрахь иналаҵаны) ажәеинраалақәа ирхоу аполитикатә цәаҩа, ирыҵоу афилософиатә хшыҩзцарақәа – Ленини, апартиеи, Октиабри ирзырханы иҳәоу – цәҩабжьхахьеит, аамҭеикәшара ишырҳәо еиԥш, рхәыжә канаԥсеит, изқәыз аԥсҭазааратә сцена илбаахьеит. Ари макра зҭахым СССР анеилаҳаз ашьҭахьтәи аԥсҭазаара аҵабыргхаҭа иахылҵыз фактуп, реалуп. Аха араҟа иҟоуп арҭ ажәеинраалақәеи, нас
урҭ ирышьашәалои еиқәзырхо, аамҭеикәшара иазымго иҟазҵо даҽакгьы. Уи убри ауп. Акы, дара рсахьаркра, поезиатә бызшәацқьала реиҿартәра, ажәакала, ацәаҳәақәа еихышәшәо реихыԥхьара, ирыҵоу ахаара, аҟәымшәышәра. Иаҳҳәап абас еиԥш иҟақәо: «Еиқәтәара змам агәырӷьара Ҭоуп сара сгәаҿы»; «Аҩн агыдра ҩаԥхьа ишьҭыҵит, Абаҳчақәа ашәҭ ргәылҵит, Ҳамхы еиужьқәа аҽаҩра – Имарымажан еиҳа рҭыҵит» уҳәа иҵегьгьы. Ҩбагьы, дара ажәеинраалақәа злиааз аамҭеикәшара амҳәыр рныԥшуеит изхаану аҭоурых иадаҟьақәаны. Ишдыру еиԥш, аҭоурыхи алитературеи рышьхәа еивҵоуп, еиҭарсшәа иуҳәозар, ауаажәларратә ԥсҭазаара амаҵ аураҿы ихьанҭоу уӷәк еицахоит. Ус анакәха, урҭ рыԥсы ҭоуп, аԥхьаҩгьы дрымоуп.
Ашәҟәы «Аԥсҭазаара абжьы» еидызкыло аҩымҭақәа ртематика аганахьалагьы, уи автор усҟантәи иқәыԥшра аҳәаақәа ирҭагӡаны инаԥш-ааԥш, идырра, иинтеллект иауаршәаны иубоит ипоезиатә обиект алаԥш шҵарыз, иактуалтәыз азҵаарақәа шышьҭнахуаз иаҳҳәап, аҭынчра ахьчара, аиҩызара, аџьа азышәаҳәара, аԥсадгьыл абзиабара уҳәа иреиԥшқәаз. Абзиабара атема акәзар, уи еснагь асахьаркыратә литературазы аԥсҭазаара ахаҭа еиԥш, имажәӡо темоуп. Кәасҭа Герхелиа ари арҿиаратә цәаҩа аамҭа цацыԥхьаӡа, поетк иаҳасабала дшәыцыԥхьаӡа, дгәылҭәаацыԥхьаӡа иҟазара аҩаӡара иациҵон, ажәакала, итематика амҽхак аҽарҭбаауан, убри инамаданы исахьаркыратә ажәагьы аҽарҵаулон идеиатә ҵакылагьы напҟазарылагьы.
Аԥсуаа ражәаԥҟа иаҳәоит: «бла иабо хы иаԥсоуп» ҳәа. Уи афилософиатә ҵакы ҵаулоуп, ҳаԥсҭазаара иалаӷьаны иҟоуп.Аҟәеи Ӷәадеи инархысны,Аԥснытәи ақыҭақәа ртәы ҳамҳәозар, тәымџьара (ахыцқәа ирҭакны иазгәаҳҭап асовет аамҭазы СССР иқәынхоз ажәларқәа ртәылақәа рзы тәымџьароуп ҳәа узрызҳәомызт, ажәларқәагьы асовет уаа ҳәа ирышьҭан. Асовет Еидгыла аҭаацәа ду
иаҵанакуан. Даргьы ус аҟазаара насыԥс ирыԥхьаӡон) дымцацызт ашьха қыҭа ҷкәын Кәасҭа Герхелиа. Уи аҵара акәын дызҿыз. Аха арратә маҵура ихигартә иаамҭа анааи, қәрала данаҵанак, Аԥсадгьыл асолдаҭцәа аӡәы ҳәа абџьар кны днарывагылт агәалаҟара бзиа иманы. Иара усгьы ашәҟәыҩҩра баҩхатәра злаз, згәырҵҟәыл бзиаз, згәынкылара ыҟаз Кәасҭа Герхелиа изы иахьуалԥшьаз анаҩсангьы арратә маҵура ахгара инаҭаз рацәан. Акы, уаҩԥсык, хаҵак иаҳасабала асолдаҭтә ԥсҭазаара даӡрыжәуан, дыԥнашәон, деилҟьа-еилӷәыцәны, дызҩыданы дҟанаҵон. Ҩбагьы, заԥхьаҟа ипоетхараны иҟаз ауаҩы инаԥш-ааԥш арҭбаауан, инарҵон аҭыԥ ҿыцқәа, ажәларқәа, урҭ рыԥсҭазаара, рҭоурых уҳәа убас жәпакы.
Арҭқәа зегьы, ҳәарас иаҭахузеи, ашәҟәыҩҩра знапы алазкыз изын ихымԥадатәыз категориақәаны иҟан, насгьы иԥсадгьыл гәакьа Аԥсны зыԥсаз иеилнаркаауан, еиҿырԥшуа ҭоурыхтәла ддырхәыцуан, «Мы любим свое отечество – это воздух, которым мы дышим» ҳәа аурыс шәҟәыҩҩ ду А.А. Фадеев иззиҳәаз аԥсадгьыл еиҳагьы бзиа инарбон, гәыла-ԥсыла дазааигәанатәуан, насгьы аԥсабара меижьарада инаҭаз абаҩхатәрагьы дырцыхцыхуан, арҿиаратә кәицқәа, исахьаркшәа иуҳәозар, аҽыԥсыԥҳәа ихәыҵҟьон игәазыҳәарақәа рҿыхауа аԥсҭазаара шьагәыҭс иамоу аҿара иагәашьамхны. Уи адагьы апоет қәыԥш дрызгәдууан Гитлертә фашизм аҭыҩра иҭазҟәаҟәаз СССР амацара акәымкәа, Европатәи атәылақәа жәпакы ахақәиҭра рызҭаз Асовет ар рымчхара ду. Ус шакәу аҳәоит автор цәанырра ҵаулала, насгьы мцрак аламкәа 1955 шықәсазы арратә маҵура ихганы данаа ашьҭахь ииҩыз иажәеинраала «Ҳар, иҭабуп!» Аҩымҭа алагоит ахырҭәага иҭгоушәа еилацаланы еиҿартәу ацәаҳәа гәылҭәаақәа рыла:
Сгәы ҭамгыло еисуан, еисуан аҭҳара, Ашамҭаз адәыӷба сҭыҵын сара,
Ар срылагыла, исыхьӡны асолдаҭ, Санналала ақалақь Калининград.
Арҭ ацәаҳәақәа иаҳдырбоит Кәасҭа Герхелиа гәахәара дус ишимоу, дшаргәырӷьо асолдаҭ ихьӡны ҳаԥсадгьыл зыхьчо Асовет Ар дахьрылагылоу, иуалԥшьа анагӡара дазыхианы. Ари афактгьы иаҳәо маҷӡам уи ҳтәыла ду патриотк иаҳасабала ихаҭара зеиԥшроу аилкаараҿы.
Апоет ихазы зынӡа ииашаны иҳәоит:
Избахьазыз, сқәыԥшымзи зынӡа, Ашкол ҟәардә саахыҵит ааигәаӡа... Аҟәеи Ӷәадеи срыбжьан есқьынгьы, Урҭ сырхысны сымцацызт џьаргьы.
Схәыцрақәа хааӡа, мҵәыжәҩада сԥыруан, Агәырӷьара мацара уаҵәы сазыԥшуан. Иабаздыруаз усҟан, издырқәо иахьа, Иахьа санааӡа ҳар рҭаацәара.
Абригь аԥсадгьыл асолдаҭ иҵоураз, аромантика цәа зхаз инысымҩа акәын...
Кәасҭа Герхелиа арратә маҵура иқәыԥшра шықәсқәа раан ихигаз ӷәӷәала дшаӡрыжәыз, игәамч шарӷәӷәаз, иԥсадгьыл ду еиҳагьы бзиа ишинарбаз, иԥсҭазааратә философиа шарҵаулаз ажәеинраалаҿ ухы-угәаҿы инеиртә иааирыԥшит, насгьы иара иеиԥш арратә маҵура зхызгаз, уи иааӡаз рсахьагьы убоит, игәнукылоит. Изхызымгац ракәзар, раамҭа анааилак, рықәра ианаҵанаклак уахь руалԥшьа анагӡаразы ацара ргәаԥхартә еиԥш аԥсихологиатә ҭагылазаашьа ҟанаҵоит.
Абар ус шакәу зырҵабыргуа аҩымҭа хзыркәшо ацәаҳәақәа:
Аԥсадгьыл шәарҭоуп ҳәа игар абжьы-ӷәӷәа, Сгәы мыҭрыскәа, аҟаԥыҳәа сыҵҟьоит сласны,
Издыруеит иахьгылоу сабџьар хианы, Асовет Ар дуӡӡа, аҭынчра зыхьчо,
Зыхьыӡ наӡаӡа мраны икаҷҷо,
Сыруаӡәкуп сара, срааӡеит рыгәҭаны,
Иахьа аҩныҟа сгьежьит сызҳаны.
Иаҭаххар сыԥсадгьыл, схы ақәысҵоит, иаԥуп, Абри еиԥш ааӡараз, ҳар, иҭабуп!
Ҳзыхцәажәо аҩымҭа автор игәаҵантәи иаауеит, уаҟа иубом, игәы иҭам, ихы иҭам акгьы, зсахьа ҭихуа иҩнуҵҟатәи дунеи иҵанаҳәоз, цәала, жьыла, гәыла, ԥсыла инырыз, арратә ԥсҭазаара ахаҭа инаҭаз роуп. Убри азоуп аԥхьаҩгьы абри алирикатә патриоттә жәеинраала зигәаԥхаз, иааигәаны изидикылаз, насгьы «Ҳар, иҭабуп» хаҳара злоу аҵакы амоуп арратә маҵура зхызымгац аҿар рзынгьы. Сгәанала, усҟан акәым иара иахьагьы арра имцац аҿар иранаҳәо, изызнархәыцуа маҷӡам, амала, уаҩҵас рыхшыҩ азышьҭны изаԥхьар зысҳәо. Ус ҳаазқәылаз ашәҟәқәа рыԥхьаразы даараӡа ҳмаџьанахеит, иҳамбаӡакәа акомпиутортә система ҳҽаҳҭацәеит, аха...
Кәасҭа Герхелиа заатәи илирика иаҵанакуа иажәеинраалақәа рхаҭабзиара ҳаразкуа, иҵегьы уазааигәаны иуҳәозар, апоезиатә цәа аҟәнышьшьы иҟазҵо афакторқәа ируакуп асахьаркыратә мыругақәа, иаҳҳәап, аепитетқәа, аметафорақәа, асимволқәа ихшыҩзцара агәылыршәараҿы ҟазарыла ихы иахьаирхәо. Уи, ҳәарада, апоетцәа зегьы реиԥш, инаршә зырхио акы акәны иҟоуп. Уажәы ҳазҿу ажәеинраала «Ҳар, иҭабуп!» акәзар, араҟагьы иуԥылоит хыхь зыӡбахә ҳҳәаз апоетикатә мыругақәа. Насгьы араҟа иацҵатәуп апоет заатәи илирикаҿы иҟазшьаҷыдоу даҽа хшыҩзцаракгьы. Абар иаргьы. Урҭ аиҿырԥшрақәа, аметафорақәа, аепитетқәа, даҽакала иуҳәозар, аҩымҭа сахьазыркуа апоетикатә
цхыраагӡақәа иррацәом, иԥсаҟьаны шьоукы-шьоукы ишырцәыҟало еиԥш иажәеинраалақәа ирылаԥсам, аԥхьаҩ дыхнахып ҳәа гәҭакыс иҟаҵаны. Ҳәарас иаҭахузеи, апоет қәыԥш иажәеинраалақәа рҿы урҭгьы ихы иаирхәоит, аха акы, ирыжәпацәом, ҩбагьы, обиект еиҳа иахьаҭаху, исахьаркны иахьаанарԥшуа аҭыԥқәа рҿоуп иахьубо.
Уажәы ҳахшыҩзцара зырҵабыргуа аҿырԥштәқәа аагап «Ҳар, иҭабуп» аҟнытә: «Сгәы ҭамгыло», «Еисуан аҭҳара», «Схәыцрақәа хааӡа», «Мҵәыжәҩада сԥыруан», «Исчаԥон агәамч», «Схьати-ԥатиуа», «Сшыцәоу сҭахәхәа», «Мраны икаҷҷо»...
Абарҭ апоетикатә мыругақәа (ацхыраагӡақәа уҳәаргьы ауеит) ажәеинраала «Ҳар, иҭабуп», асахьаркыреи аҵакы агәылҭәаареи иацхраауеит. Ахаҭабзиара аҩаӡара ҭыргоит.
Кәасҭа Герхелиа арратә маҵура анихигоз (1951– 1954), ҳәарас иаҭахузеи, иара ишиҭахыз еиԥш дахьыҟаз ареспублика аҭоурых ҭыԥқәеи, абаҟақәеи, амузеиқәеи ибартә алшара изҭодаз, дара аԥсадгьыл асолдаҭцәа, ахьчаҩцәа рус хада зынӡа даҽакын. Аха убас шакәызгьы урҭ «увольнение» ҳәа ахьыӡҵаны сааҭқәак зны-зынла ирырҭон. Усҟан рыр хәҭа ахьгылаз аҭыԥ акәша-мыкәша иҟаз аҭоурыхтә баҟақәеи амузеиқәеи дырҭаар илшон, амилаҭқәа рҭоурых, ркультура аинтерес змаз дарбанзаалакгьы. Аԥсуа солдаҭ Кәасҭа Герхелиа итәы ҳҳәозар, арратә маҵура анихигоз, иналаршә-ҩаларшәны иоуаз «увольнениақәа» ирхаршәаланы, дахьыҟаз Литва аҵакы змаз аҭоурых ҭыԥқәа акымкәа, иҩбамкәа дырҭааит, ибеит. Уи зырҵабыргуа ажәеинраалақәагьы аԥиҵеит. Убарҭ иреиуоуп «Марите». «Ашьха ахаларазы аисараҿы», «Ахәыцра аибашьра ахьыҟаз аҭыԥаҿ», «Ақьырмытқәа рзы абаллада».
Ажәеинраала «Марите» апоет иҩит арратә маҵура анихигоз, даҽакала иуҳәозар, 1953 шықәсазы. Уи епиграфк аҳасабла иахагылоуп абарҭ ажәақәа: «1953 шықәса, сентиабр 13 азы сҩыза Иозаси сареи Вильниус ақалақь «Победа» ашҭаҿ Асовет Еидгыла афырхаҵа Марите Мельникаите лбаҟа ҳахәаԥшуа ҳгылан»...
Абар уи лзы  («Асовет Енциклопедиатә жәар») иаҳәо: «Мельникаите Марите Юозовна (1923–1943) участница партиз. движениявЛитве вВел.отеч.войне,ГеройСовествкогоСоюза . Чл. ВЛКСМ с 1940. В 1943 секр. Зарасайского подпольного укома комсомола. Казнена фашистами»*.
Кәасҭа Герхелиа аԥсадгьыл асолдаҭ Вильниус ақалақь «Победа» ашҭаҿы игылоу Асовет Еидгыла афырхаҵа, Литва жәлар рыԥҳа гәымшәа лбаҟа ус, баша ныҟәаҩык иеиԥш блала еимданы дзаԥырымҵит. Уи изнарҵысит ҭоурыхтәла узырхәыцуа ахшыҩзцара ҵаулақәа, иаазырԥшуа лхаҿсахьа, лхаҭара аҷыдарақәа. Аԥсуа поет ихьааигоит Марите ллахьынҵа, дышқәыԥшӡаз лыԥсадгьыл аӷацәа дахьырҿаҵахәхаз. Аха ара иҟоуп ихадароу даҽакгьы. Уи иаалырԥшыз афырхаҵара, агәымшәара хәызмаӡам акы акәны инхоит лыжәлар гәакьа рҭоурых ԥсҭазаараҿы. Ари абиԥарақәа рзы иҿырԥшыгоу, насгьы ԥсра-ӡра зқәым феноменны иҟазаауеит Марите лыжәлар ргәаҿы.
Абарҭқәа ихаҿы иааганы ауп апоет Литва аԥҳа гәлымҵәах илызкны угәаҵанӡа инеиртә апатриоттә ҩымҭа аԥсышәала изирцәажәаз, лара леиԥш излахьынҵахаз ҳажәлар рҭыԥҳацәа фырхацәа аӡәырҩы рхаҿсахьа лашақәа угәаланаршәартә еиԥш.
Автор иажәеинраала ахы икуеит Марите илҟазшьаҷыдаз, аханатә илцәаҩаз ҳзырбо адеталь ала. Ҳәарада, уи иит автор абаҟа аԥхьа дангылаз:
... Бышхәыҷӡаз бшьа-бда ирылст игәыҟаҵаган Быԥсадгьыл ахьӡ, уи ахҭысқәа, алахьынҵа.
176
Уи еиӷьабшьоз иарбан иҟаз, ԥхьаҟацаган, Бзиа иббон уи еснагь хеигӡарак ҟамҵа.
Марите лыԥсадгьыл Литва ашәарҭа ианҭагыла, афашизм лыԥсадгьыл ианаӷрагыла, аа уи иаалырԥшыз афырхаҵара закәу: «О, быԥсҭазаара ақәыбҵеит уи быгәлмҵәах. Быԥсадгьыл иахашҭуам быбзиабара ҵаула, бӷьеҩ қәԥара ашьажәцәа ақәнаршәт ахлымӡаах!»
Аԥсадгьыл асолдаҭ Кәасҭа Герхелиа идыруеит (иаԥсуа ҵасгьы ус иҵанаҳәоит) афырхаҵара жәынгьы-ҿангьы лаӷырӡыла ишырымкәабо. Абаҟа аԥхьа дахьгылоу уи изааиуа ацәаҳәақәа акы, иԥсҭазааратәуп, ҩбагьы, афырхаҵара алаӷырӡ ақәҭәатәым. Ус шакәыз иҳәахьан асовет Еидгыла Афырхаҵа Владимир Ҳаразиа иаб Камсагә (аԥхьаҩ иугәаларшәа Аԥсны жәлар рпоет, академик Баграт Шьынқәба иажәеинраала «Аб»). Вильниус ақалақь «Победа» ашҭаҿ игылоу Марите Мельникаите лбаҟа аҿаԥхьа ииз ацәаҳәақәа аа ирҳәо:
Аҵәыуара ара иахәҭазҭгьы, ԥсуа ҵасла,
Сшьамхы асырсрын бҿаԥхьа игәакьоу еишьаҵас. Аха сымчра араҟа иаҳагьы иацлан, Слаӷырӡышом бара бзын, исымоуп ус ҟазшьас.
Аԥсадгьыл асолдаҭ, аԥсуа поет Кәасҭа Герхелиа аҵәыуара ацынхәрас аҭоуба шьҭаҵауа иҳәоит:
Ҭоуба зуеит бҿаԥхьа сгылан, о Марите, Абџьар иску иалахыстәхар хьымӡӷ сымгарц, Ҳ-Аԥсадгьыл иамаӡазарц аҭынчра изҩыдоу. Ҳаиашьареи ҳхақәиҭреи еснагь исыхьчаларц.
Апоет иҟәымшәышәӡа иныруеит, даргәырӷьоит, агәалаҟара бзиа инаҭоит Асовет Еидгыла Афырхаҵа Марителыԥсадгьыл гәакьаЛитваипхаӡа,иразӡадахьаднакылоз. Ари азҵаараҿы збаҟа аҿаԥхьа дгылаз афырхаҵа лхаҭа илыбзоуроугьы шьардоуп.
Бфырхаҵара, бгәымшәара амчхара сырҭеит, Литва саднакылт Аԥсны еиԥш иразӡа;
Бара имԥсуа афырхацәа брылоуп, Марите, Башәа рҳәоит, башәа аҳәоит саргь сыԥхьарца.
Кәасҭа Герхелиа Литва аԥҳа фырхаҵа лыхьӡ баша арифмазы иауациҵах, иауаԥишьых ажәа «аԥхьарца». Уи ҳмилаҭ рҭоурых ԥсҭазаараҿы аҵакы дуӡӡоуп. Ахаҵара ӡырызго, абиԥарақәа ирымаздо, ашәақәа зларҳәо музыкатә инструментуп, насгьы Нарҭаа дуқәа рҟынтә азқьышықәсақәа иргәылсны иаауеит. Иара убас агәаҟраҿгьы, еиҳарак аибашьраҿгьы ииуаз ашәақәагьы, ажәлар ргәы арӷәӷәоит, агәырҩа рҽарымҭартә абжьы хаауп, иҿацоуп, идууп адоуҳатә ԥсымчхара. Марите леиԥш имԥсуа афырхацәа роуп аԥсуа иԥхьарцагьы ззышәаҳәо. Ус анакәха, Литва арратә маҵура зхызго апоет изгьы иҿырԥшыгоуп, ихьӡырҳәагоуп, иҭоурыхуп Марите лхаҿсахьа, лыхьӡ-лыԥша.
Абарҭқәа зегьы инырны ауп Кәасҭа Герхелиа Литва аԥҳа Асовет Еидгыла Афырхаҵа Марите лбаҟаҿы дназгаз, зеиӷьаҭам ажәеинраалагь изырҩыз. Уи, иҵабыргыҵәҟьаны, афырхаҵа лбаҟаҿы ииз жәеинраалоуп, насгьы апоет заатәи илирикаҿы зегь реиҳа иалыҷҷаауа акоуп. Автор ихаҭагьы арратә маҵура анихигоз аамҭазы иаԥиҵаз илирикатә жәеинраалақәа иреиӷьқәаз ируакны иԥхьаӡон, ҿырҳәалагьы лассы-лассы игәалаиршәон Литва аԥҳа лхаҿсахьа ҭызхуаз ацәаҳәақәа.
Кәасҭа Герхелиа патриотк иаҳасабала Аԥсны дыҟоума, уи анҭыҵ даҽаџьара дыҟоума, дахьыҟазаалакгьы игәы есымша иҭымҵәо иҭан, ихәыцрақәа ирылан иԥсадгьыл гәакьа Аԥсны. Уи злеибарку аԥшӡарақәа уамашәа
дазгәдууан,деигәырӷьон,уимоуиҩнуҵҟаԥхьаҟаихозмыч ҿыцк иланаҵон, ижәлар рдоуҳатә культура иахыҵхырҭан ибон. Ус шакәу аанарԥшуеит 1954 шықәсазы ииҩыз, жәаҩа цәаҳәа иреиҳам апатриоттә жәеинраала «Ашьха ахаларазы аисараҿы». Ахцәажәара аганахь иныжьны, зны иара ахаҭа ҳаԥхьап:
Дгьыл ҳаракык абри аҷыдахаз, Сышьхақәа нсыжьзар исымбацт. Зан дызцәыӡхьан дызбаз сиҩызаха, Сгәы ҭыԥо снеиуеит сышцац.
Сиршәа ирбоит сҩызцәа схалашьа;
– Уаагыл уаҿымзар ҳхәужәарц!..
– «Са сџьазшьаз зынӡа шәшанхалашан Шәарҭ Хмыҷ шәарыцаҩ дыжәбар»...
Абас срахәмаруа, сгәырӷьа-ԥсараха, Саҿоушәа исызгәакьоу Ԥанаҩ, Сгәашьамх сыҵԥраа, скара-уараха, Раԥхьа са схалт Панериаи».
Автор иажәеинраала кьаҿ, ус узазҳәар ауазар, ацәа акыр ҭеигӡоит: акы, иара иԥсадгьыл ашҟа имаз агәхьаагарааанарԥшуеит.Ҩбагьы,дахьыҟоуЛитвааԥсабара асахьагьы ҭихуеит уи ахәы ҳаракырақәа руак Панериаи ахаҿала. Ихԥахаз, асолдаҭцәа рҽазыҟаҵара апрограмма иалоу ашьха ахаларазы аисарагьы аанарԥшуеит. Абраҟа Аԥсны ашьха ақыҭа аԥа ишьамхы шҵарыз, дшышьхауаҩыз ааирԥшуеит, даҿазшәа изгәакьоу Ԥанаҩ. Ажәакала, ашьха ахаларазы аисараҿы аиааира игеит. Урҭқәа зегьы дрылаланы иҳәом, мацара игәалаиршәо иԥсадгьыл гәакьа афырхаҵа Хмыҷ шәарыцаҩи Ԥанаҩ ашьхеи игәашьамх иҵдырԥрааит, аиааира идыргеит. Уи
алагьы апоет иаҳирбоит аԥсадгьыл абзиабара амч, уи анҭыҵ еиҳагьы ишыӷәӷәоу, еиҳагьы иҵауланы ишуныруа. Баша иауиҳәах аурыс педагог, демократ К. Д. Ушински: «Много есть на свете, кроме нашей страны, всяких государств и земель, но одна у человека родная мать, одна у него и родина».
Ааи, Кәасҭа Герхелиагьы дахьыҟазаалакгьы иԥсадгьыл абзиабара дҭалаҳан даман, ицрымҵуа ицын.
Апоет, аԥсадгьыл асолдаҭ, ирратә маҵура, мамзаргьы иуалԥшьа аӷьараҳәа инаигӡон, иҩызцәа аӡәгьы диҵахомызт, ишьҭахь дгыламызт, ус шакәу аҩада иаагаз алирикатә, апатриоттә жәеинраала лахҿых хәыҷгьы иаҳнарбоит. Аха убри инаваргыланы уи уахгьы-ҽынгьы игәы иҭан, дазхәыцуан ипоезиа қәыԥш иҵанаҳәоз ацәаныррақәа ирылибаауаз ахаҿсахьақәа, еиҳарак аҩада ишаҳҳәахьоу еиԥш, иара дахьыҟаз аҭыԥ, конкретла иугозар, Литва аҭоурых иадҳәалоу ахҭысқәа, насгьы аԥсуа поезиа ашәахәақәа ибаҩхатәра қәыԥш аԥсымчхара иахьынӡамҽханакуаз ала рықәырԥхара, аԥсуа литература алагалара. Ари хымԥада хшыҩзцара ззууша акоуп Кәасҭа Герхелиа заатәи илирика иарҿиаз ажәеинраалақәа уанрыхцәажәо аамҭазы, лымкаала арратә маҵура анихигоз ашықәсқәа раан иаԥиҵаз. Усҟан апоет ихаҭа иеиԥш, ибаҩхатәрагьы зынӡа иқәыԥшын, аха ахаҿра зыԥсахуаз аизҳа-зыӷьара иаҿын, агәылҭәаара амҩа ианын, нас ари арҿиаратә процесс Аԥсны анҭыҵ иҟазаара еиҳагьы иацхраауан, ацәанырра ԥха ицәырнагоз агәалашәарақәа апоезиатә обиект ахь дхьадрыԥшуан, даҽакала иуҳәозар, атема ҿыцқәа изцәырнагон. Исгәаласыршәар сҭахуп фактк. А.М. Горки ихьӡ зху Аҟәатәи арҵаҩратә институт саналга, ҩымзҟа агазеҭ «Аԥсны ҟаԥшь» (уажәы «Аԥсны») аредакциаҿы корректорс аус зуан. Убри ашықәсан раԥхьаӡа акәны иҭыҵит Кәасҭа Герхелиа иажәеинраалақәеи ипоемақәеи
еидызкылоз ашәҟәы «Аԥсҭазаара абжьы» захьӡыз. Усҟан сабиԥара иаҵанакуаз аҿар, еиҳарак аԥсуа литература бзиа избоз, аҩрагьы знапы алазкхьаз ҳзын ныҳәак иаҩызан аԥсуа шҟәы аҭыҵра, иааҳхәон, ҳрыԥхьон.
Сыззааиуа, ибзианы нахьхьи аахыс издыруа исзааигәоу сҩыза ишәҟәы сеигәырӷьаны иаасхәеит, исгәарԥханы саԥхьеит. Ус, мышқәак мҵыцкәа, Аҟәа амшын агаҿаҿы ҳаиқәшәеит «Аԥсҭазаара абжьы» автори сареи. Уи иҭыҵыз ишәҟәы идныҳәалауа, иасҳәеит ишысгәаԥхаз, еиҳарак арратә маҵура Литва ианихигоз ашықәсқәа раан иаԥиҵаз «Марите» назлаз ажәеинраалақәа.
Ҳәарада, ишаасхәази сшаԥхьази ҳәа иасҳәаз игәы иахәеит, иҭабуп ахиҳәааит.
– Сышәҟәы «Аԥсҭазаара абжьы» аӡбахә ануҳәах, Руслан,иахьагьыуамашәаизбоит,–сизыӡырҩырц шиҭахыз мҩашьо даасҿаԥшын иажәа инациҵеит, – Литва арратә маҵура анысхызгоз, сҩызцәа асолдаҭцәа реиԥш саргьы сеилаҳан, суалԥшьа насыгӡон, насгьы џьара еиҵахарак, еихьымӡарак сыхьыр сҭахымызт, усҟан Аԥсны сырԥхашьоушәа сгәы иабон. Изхысҳәаауа, убасҟан еиҳа санеилахаз аамҭазы, ажәеинраалақәа злухшаз, излыҵшаз асиужетқәа лассы-лассы схаҿы иааиуан рҵаки рхатә рифмақәеи рыманы. Усҟантәи сынаԥш-ааԥши, сызҭаауаз аҭоурыхтә ҭыԥқәеи, ииасхьоу ахҭысқәеи ирыбзоураны. Иахьагьы сгәы иалоуп смуза исзаанагоз апоезиатә хаҿсахьақәа зегьыҵәҟьа «раалыҵ ахьсызҭамгалаз», асахьаркыратә ҩымҭақәа ахьсызрылымхыз. Руслан, уара исгәаԥхеит ҳәа узҿу ажәеинраалақәа еиҳа санеилахаз, зсиужетқәа агәазыҳәара аҵаны ииз роуп, насгьы асовет литератураҿ ажәларқәа реиашьара аидеиа иақәҿызҭуа ахшыҩҵакгьы аҵубаауеит, – ҳәа иажәа ааҿахиҵәеит Кәасҭа Герхелиа агәалаҟара бзиа иманы.
Схаҭагьы, иареи сареи ҳаиқәшәареи, ишәҟәы иазкыз ҳаицәажәареи, ҩнуҵҟала иԥхаӡа гәахәарак сырҭон, избанзар, аԥсуа поет қәыԥш, хаҭала издыруаз, алитературатә ԥсҭазаара далазгалаша ашьаҿа шеихигоз збон. Имшхааит раԥхьатәи ашьаҿа! – абас сгәы иҭысҳәааит уи сиԥырҵны аҩныҟа санцоз.
Иҵабыргыҵәҟьаны, Кәасҭа Герхелиа дышқәыԥшызгьы, ԥышәа дук шимамызгьы Литва атәылаҿы даныҟаз ииҩыз ажәеинраалақәа ридеиатә ҵакгьы рсахьаркыратә напҟазарагьы еицнарго, иҭибаго иҟоуп, иаԥхьалак ишәхьоу поетк иаԥиҵеит ҳәа имҳәарц, игәы иаанамгарц залшом, избанзар, араҟа апоет ихәыцра икәшамыкәша иҟоу аԥсҭазаареи аԥсабареи шиныруа, ааскьаӡа иаҳхаагаз аибашьра (усҟан Аџьынџьтәылатәи аибашьра дуӡӡа еилгеижьҭеи жәашықәсагьы мҵыцызт) ҳажәлар ирнаҭаз ахәрақәа ишымӷьаӡац рхаҿра ккаӡа ублақәа иаархгылоит лоунытә уцәа-ужьы ианыруа, иухҭынхьаауа.
Абри атәоуп иаҳәо Кәасҭа Герхелиа 1954 шықәсазы ииҩыз ажәеинраала «Ахәыцра аибашьра ахьыҟаз аҭыԥаҿ». Уи асиужет абас иҟоуп: апоет, асолдаҭ имацара ԥсаҵлак ашьапаҿы дтәоуп, иааикәршаны ҭынчран, аха ихәыцрақәа амшын ацәқәырԥақәа реиԥш ижәыло ицәырыргоит ари аҭыԥ аибашьра ианаҭаз ахәрақәа сахьақәан. «О, изылшода иҭынчӡа имхәыцуа абра атәара!», – иҳәоит апоет лоунытә дқәыԥсычҳауа. Анаҩсан иациҵоит: «Ҳара ҳтәыла ҳан, – ҳаԥсадгьыл ҳаҭыр ззақәыз Ара ианымԥшуеи ршьа рҩашха акаҭәара. Избоит аԥсаҵлагьы саԥхьа ианқәоу ахәра, Иҟалап уи еиқәнархазаргьы ӡәырҩы!..»
Апоет, асолдаҭ аибашьра ду далахәызшәаҵәҟьа ибла ихгылоуп араҟа аԥсреи абзареи хаҳәырҵәиа еиҿагыланы ианеиқәԥозтәи асахьақәа: дызҵатәоу аҵлаҵәҟьа иахашҭуам уи амҵан ауаҩы ихигаз агәаҟра, ахәра анымҵыц адгьылгьы, абар икәша-мыкәша инапы шьҭишьыр уаԥсҵәыла иҟәшәоит апатрон. Абра ианыԥшуеит афырхацәа ӷьеҩқәа хеигӡарада аӷа дшырыцҟьоз.
Асолдаҭ маӡа-маӡа ихәыцра ицәырнагон аибашьра угәалазыршәо асахьақәа. Уимоу, илымҳа иҭаҩуан аԥсышәала ажәеинраала. Уи ацәырҵра машәыршақә иауҟалах, абар уи хыҵхырҭас иамоу:
Издыруада абра дырхәызаргь ҳа-Ҳқьаазым? Издыруада абра далазҭгьы амца шыра: Издыруада абра икаҭәазар уи ишьа?
Уа уҿынтә амзи, о, Бриансктәи абнаршәыра, Аҟәаҟа асаламқәа ахьиҩуаз иԥшьа!
Апоет уажәы дахьыҟоу арҭ аҭыԥқәа ирцәыхарамызт Қьаазым Агәмаа дахьеибашьуаз, аԥсадгьыл азы ашьа ахькеиҭәоз. Кәасҭа Герхелиа уи дигәалаимыршәар ауазма, дизгәдууа ауп иажәеинраалаҿ иӡбахә шиҳәо. Аха уаҟагьы даагылом асолдаҭ: ахәыцра ҿыцқәа изцәырҵуеит рҽеиқәыртоԥуа, игәалашәоит Ԥанаҩ ашьха ахәқәа, уа зны хыбрас изҵатәаз аԥсаҵла дуӡӡа, ахьшьцәа абыргцәа ражәабжьқәа уҳәа заҟа! Апоет ихәыцрақәа рфилософиатә ҵакы убас рыҽдырӷәӷәеит, уажәы дызҵатәоу аԥсаҵлеи ихәыцрақәа иҿаԥхьа ицәырыргаз ишьха гәакьа ахәы ҳарак иқәиааз аԥсаҵлеи рзы апоет дгәыкыҵәыкуа, цәанырра ҵаулала абар ииҳәо: «Зынӡа ишԥеиԥшу арҭ аҩбагьы хҭыслагь, ԥшралагь, Аҭахызар еиԥшымз адгьыл урҭ зықәиааз, Са сзы игәакьоуп, сеицрыхәаԥшуеит лаԥш-хаала, Ари адгьыл Аԥсны исзеиԥшуп – са сзааӡаз».
Ажәеинраала аидеиатә ҵакы гәылдырҭәаауеит уи хзыркәшо ацәаҳәақәа:
С-солдаҭ қәыԥшуп, сара исымбац аибашьра амца, Аха схәыцрақәа амчра сырҭоит сыӷәӷәаӡа.
Амчра сырҭоит сҩызцәа зқьҩыла – схәыцра зхәыцроу. Ҳара иаҳкьысыз рҵыхәтәы ԥҵәоит ауп шьҭа зынӡа!
Араҟа иаабо, иҳаҳауа аиашахаҭа ауп, зыԥсадгьыл зҭаху асовет солдаҭ ихаҿсахьа ҭыхуп. Уажәы уи апоет қәыԥш, асолдаҭ иихьчоз Асовет Еидгыла ыҟам, ҳәарада, аамҭеиҭасра иахҟьаны. Аха зегьакоуп Аԥсадгьыл ыҟоуп. Уи зыхьчо асолдаҭ еснагь даҭахуп. Абри ахшыҩзцара апоет иажәеинраала ацәаҳәақәа анҵәамҭатәиқәа, рыбжьара иуаҳауеит. Ааи, аԥсадгьыл ҭоурыхтәла азхәыцра дарбанзаалакгьы амчра ирҭоит. Еиҭасҳәоит, убас иҟоу ажәеинраалоуп «Ахәыцра аибашьра ахьыҟаз аҭыԥаҿ».
Аибашьра атема ауп изызку Кәасҭа Герхелиа арратә маҵура анихигоз ииҩыз  ажәеинраала «Ақьырмытқәа рзы абаллада». Араҟа апоет ирцәажәоит аибашьраан уамажә зхызгаз, уи амца қьоуқьад иалабылуаз ақьырмытқәа. Ари аформа, акы, ажәеинраала еидызкыло асиужет еилаҟаца иҟанаҵоит. Ҩбагьы, урҭ аибашьра изықәнаршәаз арыцҳарақәа «рҿала» ирҳәоит, аԥхьаҩгьы ихы-иԥсы азышьҭны дырзыӡырҩуеит, иреалтәу, иҟаҵәҟьаз акы шакәу дырны. Аҩымҭа алагоит абарҭ реиԥш иҟоу ажәақәа рыла:
– «Сцәа сыҭӡыӡоит исгәалашәар убарҭ амшқәа! – Ҿаанаҭитақьырмытаҩыза иназыԥшын
– Иџьасшьоит ҳшеиқәхаз абомба
анышәахь зынӡа ҳамжкәа, Иугәаламшәои, уажә ааигәанӡагь ҳхы ҭаԥҽын.
Абас акыр хҭыс хьанҭақәа уи иагәаланаршәоит, иаҳҳәап: ахҭҟьа еиԥшха хыхьынтә ианҭалоз икәлаауа, издыз аҩны амца қьоуқьадха ианакыз, абзарбзанқәа, абомбақәа адгьыл андырҵысуаз, икажьыз ауаа рыхәаара, аҵх цәыршәага уҳәа убас заҟа.
Егьи ақьырмыт акәзар, абар иаҳәо:
– «Наҟ уаҟәыҵ, исгәалаумыршәан агәырԥшаага, О, уи ауха џьаҳанымҵәҟьа еилашуа.
Уи аҵкыс еиӷьуп иахьа иаҳԥеиԥшыз уалацәажәар. Ақьармыт иагәаланаршәоит: аҭынчра-нхареи ажәларқәа риешьара арӷәӷәаразы ицо ақәԥара атәы, насгьы дара зхылҵыз шоурыс дгьылу, изырҟаԥшьыз аурыс шьа шакәу иеиқәзырхаз афырхацәа абра ишгылоу, рыхьӡ кашәара шақәым, аибашьра ирнаҭаз ахәрақәа наӡаӡа ишырӷьоу уҳәа убас иҵегьгьы.
Ақьармытқәа гәадурас ирымоуп асовет уаҩ инапаҵа иахьыҵижьыз, аҩны иргылаз ахьыҵәҵәа иахьалаирхәыз, изларсу аҭӡамц акаҩҳәа иахьаныҩуа ажәларқәа еишьцәазтәуа аҭынчра ашәа.
Автор илымҳа иҭаҩуаз ақьырмытқәа рцәажәара еиқәтәеит аҵаҩцәа ргәырӷьабжь анраҳа. Абар уи асахьагьы:
Ирӡеит рԥсы са сқьырмытқәа уаҳа ҿымҭуа.
Саргьы схьаԥшын сзышьҭаз сусахь снеихеит... Сыгәра га, аԥхьаҩ, инхеит ари бзынҵ сгәы иҭымҵуа, Абас рҳәозшәа сахьрызхәыцуаз сгәы иабеит.
Апоет арратә маҵура анихигоз аамҭазы Гумбиннен* ақалақь аҿы иибаз аибашьра ианаҭаз ахәрақәеи ицоз аиҭашьақәыргылареи уҳәа дназлаԥшыз издырҵысыз ахәыцрақәа ажәеинраала ҟаимаҭ рхылҵит, усҟантәи асовет аамҭа ахаҿра аныԥшуа. Иҵабыргуп, иахьа уаҟагьы араҟагьы апоет дыззышәаҳәо аидеалқәа аамҭеикәшареи Асовет Еидгыла аилаҳареи ирыхҟьаны рҵакы рыԥсахит, XXI ашәышықәсазтәи аԥхьаҩ ҿыц дырцәыхьшәашәеит, иарҳәо маҷӡахеит, ԥхыӡк еиԥш иныруеит. Аха усҟантәи аамҭала уахәаԥшуазар, ажәеинраала иаҳәо иашоуп, цәала иҩым, асолдаҭ иибаз, инырыз, икәша-мыкәша иҟаз ауп иааирԥшыз, зсахьа ҭихыз, насгьы апоезиа ацәанырра згәылыжжуа аформа азыԥшааны исубективтә дунеи аҳәаақәа ирҭагӡаны.
* Гумбиннен – уажәы Гусев, Калининград аобласт аҟны иҟоу қалақь хьӡуп. – Кә. Герхелиа.
185
Ус анакәха, ажәеинраала иахьагьы аԥсы ҭоуп, изыхҳәаау, ҵаҵӷәыс иамоу ареалтә ԥсҭазаара – асовет аамҭа иатәыз цазаргьы аԥхьаҩ дамоуп, избанзар, изҵазкуа ҭоурыхуп. Насгьы, араҟа иҟоуп ажәеинраала «Ақьырмытқәа рзы абаллада» еиқәзырхо даҽа факткгьы. Абар иаргьы: Ишдыру еиԥш, асовет Еидгыла иахабгеижьҭеи Мраҭашәаратәи Европатәи атәылақәа географиала ирзааигәоу, иргәылацәоу ԥасатәи СССР иалаз Ареспублика Еидгылақәа (Литва, Латвиа, Естониа) зынӡа рҽыркьаҳәны, «идемократцәа дуқәаханы» иаақәгылеит гитлертә фашизм иацәынзырхаз, ахақәиҭра рызҭаз ҳаԥсадгьыл ду-СССР аӡбахә раҳар рыхлахаҵ гьежьуа, ирзымычҳауа аҟынӡа. Атәым тәылақәа рахь рҿы ҳәит, ирнаҭаз абзиарақәа зегьы рхаршҭны. Ас аҟаҵара, ахымҩаԥгара ҳақдароуп иаанаго.
Зынӡа иџьоушьо акы акәны иҟалеит Украина ицо, аԥсуаа ишырҳәо еиԥш, архышьна еиҩызҵәаз аишьцәа – аурысқәеи аукраинқәеи реибашьра. Еилкаауп арҭқәа зегьы зыршо, иҟазҵо Урыстәыла аӷацәа – жәынгьы ҿангьы уи адуреи амчхареи, аԥсабаратә мали иамоу ззымчҳауа, иаҵашьыцуа, ес иҟалалакгьы иаҳзеилажьындаз (СССР еиԥш) ҳәа уахгьы ҽынгьы имтәа, имгыла ихәыцуа, ацәгьа зыршо Мраҭашәаратәи Европатәи атәылақәеи США-и роуп. Аха зегьы ргәы иажьоит. Урыстәыла ҳәынҭқарра дуны иҟан, иҟоуп, иҟалоит адунеи ахсаалаҿ.
Абриаҟара зхысҳәааз, аҩымҭа «Ақьырмытқәа рзы абаллада» ауп. Уи ианыԥшуеит, Асовет Еидгыла еиларыжьзаргьы, Урыстәыла аԥсымчхара заҟа иӷәӷәоу. Насгьы, уамашәа иумбарц залшом апоет қәыԥш, асолдаҭ, ақьырмытқәеи иареи реицәажәара иаҵеиҵаз афилософиатә хшыҩзцарақәа заҟа иҵабыргу, иахьанӡагьы имажәӡакәа иахьааз. Абригь апоет заатәи илирика аҟазшьа ҷыдарақәа ируакуп.
Кәасҭа Герхелиа дызлиааз, дзааӡаз, аҵара изырҵаз, даҽакала иуҳәозар, аԥсҭазаара ду ахь дкылызгаз асовет
аамҭа дазыразын, шьоукы-шьоукы реиԥш, иацәгәышуа, агәынамӡара аарԥшуа, ицәыҵаҟәындҟәындуа идәықәыз дреиуамызт. Уи иазкны ииҩуаз, иаԥиҵоз ажәеинраалақәа – заатәи ирҿиаратә период акәзаргьы поетк иаҳасабала даншәызтәи акәзаргьы, ииҳәоз ихшыҩзцарақәа, исахьаркыратә ажәа агәаҵантә иаауан, изаҟаразаалак гәыҩбарак рыламызт, ҩ-цәак рыла ицәажәомызт, агәыбылра рыҵан. Аха убас шакәызгьы, иубоит уи ирҿиамҭаҿы иахырҟьаны, азеиԥштә етикатә ҳәаақәа ирыҭганы, XX ашәышықәса 30-тәи, 40тәи ашықәсқәа раан еиԥш акәымкәа, асоциализм азышәаҳәараҿ ҽынкылара шамоу. Насгьы уи аамҭазы  еихсыӷьхьан ахаҭара культи аконфликтдара атеориеи рдоуш, аҽеиҭакрақәа ҟалахьан асовет литература аметодологиа аҿгьы. Аха зегь акоуп акоммунисттә идеологиа аԥсы ҭан, арҿиара ахқәа зегьы аҽрыланархәуан, иҳәаақәнаҵон узавамло аҟынӡа.
Абри аҽеиҭакрақәа рхыԥша, рҳаидеи ҩашьарада ҳара иаабоит Кәасҭа Герхелиа 1955 шықәсазы иаԥиҵаз ажәеинраала «Ҩажәи жәаа» аҟынгьы. Уи азкуп Асовет Еидгыла шьақәгылеижьҭеи 38 шықәса ахыҵра арыцхә. Апоет араҟа иажәа мыррацәакәа, аха афактқәа рыла иааирыԥшуеит ҩажәи жәаа шықәса иалагӡаны ҳажәлар ирылдыршаз иааирала иҭәу аус дуқәа, иаҳҳәап, асоциализм ҳаргылазар, акоммунизм ахь ҳажәҩа еибыҭаны амҩа ҳақәзар, ҳаешьара еилшәара ақәымкәа иаҳчаԥазар, ҳара иҳамазар Октиабр ду иаҳзаанагаз зегьы ирыцку ахақәиҭра уҳәа убарҭ иреиԥшқәоу жәпакы. Араҟа, иҵабыргыхаҭаны, ҳаԥсҭазааразы имыцхәуп мамзаргьы ихыҭҳәаауп ҳәа ззуҳәаша акгьы ыҟаӡам, иреалтәу иҳамоу аихьӡарақәа роуп иаабауа, апоет ашәа ззиҳәауа. Уи хиркәшоит ихатә гәалаҟара алызкаауа, иара автор дызку, дызтәу аамҭа дшазыҟоу ҳзырбо апоезиатә цәаҳәақәа рыла:
Гәырӷьарыла ҳанаԥыло ашықәсхыҵра, Октиабр ду ахақәиҭра-ԥшьа зҭынхоу,
Сара қәыԥшгьы ари амш ныҳәа абас азхәыцра, Исыднаҵеит исҳәарц ашәа уи ахьӡ зху!
Ҳәарас иаҭахузеи, ари ажәеинраалаҿгьы (егьырҭ иҩымҭақәа Октиабри, апартиеи, Асовет Еидгылеи ирызку рыҟны еиԥш) иуԥылоит иахьатәи адемократиа «иааӡаз» аԥхьаҩ изидымкыло, иара изы ԥсыԥха злам, идеиала иажәхьоу ахшыҩзцарақәа аазырԥшуа ацәаҳәақәа, иаҳҳәап «Акоммунизмахь ҳажәҩа еибыҭа амҩа ҳақәзар», «Амҩа иаша рзышьҭанаҵеит ҳара ҳпартиа», «Октиабр ду ахақәиҭра-ԥшьа зҭынхоу», «Уи ҳзаанагеит ҳ-Октиабр ду иалоу ҳнықәра» уҳәа еиҭа акык-ҩбак. Ииашоуп арҭ ахшыҩзцарақәа, идеиала аҩымҭа зрыӷәӷәоз, ихцәышаахеит, еиҭарсшәа иуҳәозар, рҵак еиԥш, рыԥшшәахәгьы рыԥсахит. Аха акы иаҳхамышҭуазар ауп акоммунисттә идеалқәа шыԥсым, акоммунисттә уаажәларра аргылара иаҿу атәылақәа шыҟоу. Зегьы ҳарҟәаҵыргьы, Китаи амацара ҳхаҿы иаагар иҳанаҳәо рацәоуп. Ҩбагьы, еиҭасҳәоит, ажәеинраала «Ҩажәи жәаа» излиааз аамҭа аантәи аԥсҭазаара ииашаны иаанарԥшуеит. Ус анакәха, апоет ихәыцра инаҭаз, ицәырнагаз Асовет Еидгыла аҵабыргхаҭа ауп. Ус акәын ишхәыцуаз, шамахаӡак акәымзар, асовет уаа зегьы. Уи дырбгоит, еиларыжьуеит ҳәа аӡәгьы игәы иаанагомызт. Ишаабо еиԥш, усҟантәи аамҭала уахәаԥшуазар, иудукылар, апоет қәыԥш ииашаны дхәыцуан, насгьы иҟаҵәҟьаз аԥсҭазаара асахьа ҭихит. Ус анакәха, уи ҭоурыхуп, иажәӡом, иахьатәи ауаҩгьы ииасхьоу ашықәсқәа рахь дхьанарԥшуеит дызҭагылоу ауаажәларратә ԥсҭазаара инагӡаны еиликаарц, ахәшьара аиҭарц азын.
Уажәы аԥхьаҩ ухаҵкы, автортә хәыцрак аҳасабала, абраҟа иаазгарц сҭахуп, Кәасҭа Герхелиа иԥсҭазаара
аҟнытә штрихқәак, уи сзааигеит иара изкыз ашәҟәы аҩра сшаҿыз здыруаз, Илларион Герхелиа. Иахьӡуп иара «Сашьа-ду» Кәасҭа иԥсҭазаара аҟнытә гәалашәарақәак».
Абар ахаҭагьы: «Аҽны мшаԥын... Амш каххаа иҟан. – Уаала Хьиба Мыҷа иҟынӡа ҳцап, жәабжьқәак, лафқәак ааҳаиҳәап, – иҳәан, ҳҿынаҳхеит. Сара схәыҷын, шаҟа класс рҿы стәаз цқьа исгәалашәом, иҟалап ахԥатәи акласс аҿы акәзар.
Қәынды (кәара ҷҷоуп – Р. Қ.) ҳнырын, Ашәаа ргәарабжьара ҳныбжьысын, Џьумка иӡлагара шыҟоу ҳааихьан еиԥш дааҭгылеит. Нас еиқәыԥхьаӡо иҿааихеит акәарақәа: Қәынды иалалоз рыхьыӡқәа: Ашәаа ркәара, Ҵалашә кәара, Ажәымҩа кәара, Цәабаа ркәара. Уи нахыс наҟ ашьхара. Исгәаламшәо акры ыҟазаргь ауеит, избан акәзар, ашықәсқәа жәпакы нҭыкәкәа ицахьеит, иҳәеит.
Ашәаа ркәараҿ унаӡаанӡа иҟан адәҳәыԥш. Аккарагь бзиан иаман. Аџьмақәа шьыбжьон ҳәа уахь илбаауан, ааигәа ииасуаз Қәынды аӡы ржәырц.
Аҿаԥхьа, аӡы уахьнырсуа, мҩахәасҭа хәыҷык хагалан, аха даара имардаран. Ус аламала узхаломызт, иҵәи-ҵәиуан. Уахьыҩхало шьаҟьасҭаран. Аҭыԥ Бақьлар иқьаԥҭа ҳәа иашьҭан. Ашәыр хкы-хкыла иҟан, даргьы аума рхыҵуан.
Уи аамышьҭахь ицоз акәара Ҵалашә кәара ҳәа иашьҭан, убри аҟара илашьцан азы, ахаҭагьы иҭшәаран, ауардын зыбжьаломызт.
Анаҩс – Ажәымҩа акәара, уигь арымарахь акәын. Акәарақәа зегьы арымарахь ала илашьҭын. Ажәакала, акәара уааҭысны, ахәы уахьыҩхало аккара ӷәӷәаны иаман, ашәҵлақәа рацәаӡаны еилагылан, ҩыџьа ахацәа наӡааӡақәа рнапқәа закәымшо ишәпақәан. Ахәы ушықәу ахуҳәа Азауад мҩахьы унанагон. Уа анкьа ақыдқәа зыхуаз азауад гылан. Қьаҭуанырҩеи Ачаԥара акәареи ахьеилало аладахьы.
Ажәымҩа акәара анаҩс Цәабаа ркәара ҳәа иашьҭан. Амала урҭ рыхьӡқәа ахьынтәааз сыздыруам. Ахьшьцәа ирдыруазар акәхап.
– Абарҭ акәарақәа еиқәиԥхьаӡаз зегьы сылацәақәа хҩаны сырҭысуан, иҳәеит, убриаҟара срышьцылахьан, издыруеит иҳәеит. Нас аӡы ҳнырын, Џьумка иӡлагара ҳаҩсны, амҩаду ҳнанылеит.
Даҿын Кәасҭа ажәабжьқәа рҳәара.
Џьумка иладахьы анаараҿы акарпыжә ларҵон. Уаҩы
ифартәы ианааҟалалак, иҭалан иргон, ирзышьҭымхуаз ахыԥсҭахьы идырбылгьон.
Зны ишыргоз иақәыркызаап. – Шәарбану, уа иҭоу? – ҳәа анҿырҭ, – Џьумка соуп иҳәазаап Кәасҭа. Ҳа ҳтәы иакәзаап рҳәан, ирыламкьысӡеит, ирышьҭымҵааӡеит.
Ҳанынаԥш арымарахь анаараҿ ацәқәа ҵакны хаҵак
дцәаӷәон. Ибжьы наиқәирган аԥсшәа неиҳәеит. Иаргьы аҭак ҟаиҵеит, аха дшыцәаӷәац дцәаӷәон. Нас ацәқәа ааникылан, аҩныҟа шәымҩахыҵ, иҳәеит, аха Хьиаа рҟынӡа ҳхалар ҳҭахуп, ҳаццакуеит, – иҳәан ҳнаиԥырҵит. Ашьҭахь исеиҳәон, изеиԥшрахазеишь абри иаарыхра, амшаԥ аҽны зыдгьыл цәаӷәо, уимоу, аҽны ажәлагь казыԥсоу ҳәа.
Уа ҳахьнеиз аԥшәмацәа пату ҳақәырҵеит, иҳаигәырӷьеит, аҽны мшаԥын усгьы, ачеиџьыка ирымаз цәырыргеит, алаф жәабжьқәакгьы ааимырдеит Хиба Мыҷеи иареи. Нас ҳгьежьын ҳаҩныҟа ҳааит. Амҩан еиҭа игәалаиршәон уи ихәыҷра шықәсқәа ирызкыз ажәабжьқәа.
Ашкол ҳаналга ашьҭахь, сара лимитла аинститут
аҭаларазы аԥышәарақәа сыман Қарҭ. Схәыҷымзи, – ихала дышԥаҳашьҭуеи иҳәан, иаргьы саргьы ицоз агәыԥ ҳрыцны Қарҭ ҳааит.
Аҽазыҟаҵарақәа рахь ҳаиасит. Уа иара иидырқәозгьы ыҟан. Дара рбызшәала аҷҷаҳәа драцәажәон.
Ақалақь ахь ҳанцәырҵуазгьы: – «Аат, арҭ аӷәыды гызмалқәа, заҟа еиҿкааны ирымоузеи рықалақь! Аԥшӡара заҟа ула хнакуеи! – иҳәон.
Уи зегьы иаҳбарҭан.
Ҽнак зны ҳауак ибара ҳцеит. Амҩан ҳазҭатәаз
атроллеибус убриаҟара иҭәын, унацәа узавҵамҵо. Аҵара ашықәс иалагахьан, астудентцәагьы рацәаҩын. Иахьаангылатәыз цқьа иҳаздыруамызт азы, атроллеибус адәықәламҭаз, ҳара ҳҭыҵра иақәшәеит. Иааулак ҳагьҭыҵит, аха ҳҩыџьагьы ҳаиқәаҳаит. Инацәкьыс аду наиҵашәан ихҳәыцит. Убас ахьаа шамаз ҳанхарҭаҿ ҳанааи, амедеҳәшьа лҿы днеин, ахәшә ахьыршьит, иҿарҳәеит, аха ахьаа шамац иаман.
Ԥыҭрак аамҭа цеит. Нас схы сақәгәыӷуашәа аниба, иаргьы уа сааныжьны арахь Аҟәаҟа дааит. Аԥышәарақәа сҭиит ибзианы. Ажәакала, Кәасҭа ибзоурала Харковтәи анџьныр аргыларатә институт сҭалеит.
Адырҩашықәсан сашьа Валериан Луганск иҟоу амедицинатә институт ахь ишәҟәқәа алаиҵеит. Уажәшьҭа аҿҳәара анааи, аригь ихала даҳзышьҭуам иҳәан, еиманы ицеит Луганск дәыӷбала. Амҩан станциак аҿы иахьылбаауаз, ашә цқьа иаатуамызт. Инапала ишикыз ашә анаауишьҭ, инапы ықәыкшаны, инацәкьыс ихьуаз (иҭԥаз) аҭыԥаҿ инҭатәеит.
Нас уи ажәабжьны иҳалеиҵеит: Қарҭ снацәкьыс Стиопа иҭирԥан, Кьиа Луганск ҳаныҟаз аҭыԥаҿ инеигеит ҳәа.
Ихәыҷқәа (Гәында, Беслан) М. Ломоносов ихьӡ зху
Москватәи аҳәынҭқарратә университет иҭан. Дцалон рбара, ишынхо-ишынҵуа, аҵара шырҵо аилкаара, ирыгу-ирыбзоу уҳәа агәаҭара.
Ара ауадақәа изыҩназ хәыҷ-мыҷқәак аремонт аҭахын азын, даанӡа исылшоз ала сацхрааит. Данааи иҟасҵақәаз аниба, аҳамҭақәа сиҭеит, 5-5 ҳәа изныз. «Ари иҵегь уаԥсоуп уара уџьабаақәа рацәоуп, аха уажәы азын сара исылшаз абри ауп» – иҳәеит аразреи агәахәара инаҭази ихы-иҿы ианубаалауа. Кәасҭа иҟазшьан абзиара изызуз ауаҩы аҭак ҟамҵакәа иоумышьҭра.
Иара бзиа ибон иқалақь гәакьа Аҟәа дналс-ҩалсны
абара, анаԥш-ааԥшра. Хәыҷык ҳауа цқьак ҳфап, амшын аҿықәахь шәсыцаала, – иҳәон, иааиқәшәаз, ма сара, ма сашьа. Еиҳараӡак иара иҭаацәа иманы дцалон. Аха дыздыруаз рацәаҩымзи, урҭи иареи ажәабжь ҳәара иналагон. Ражәабжь аанҵәаанӡа убра угылазар акәын. Маҷк унхьаҵны уцар, нас иара агәҭыха, агәынамӡара изцәырнагон. Убри аҟнытә иҩызцәеи иареи ирҳәоз ахи аҵыхәеи шысзеилымкаауазгьы, убра сидгылазар акәын, схы ишьышьуан, сиргәыбзыӷуан.
Арыжәтә усгьы иара ижәӡомызт. Акаҳуажәырҭаҿ диасны дцозар, изжәқәоз дрықәшәаргьы, лафла драцәажәаны, ма уажәы саауеит ҳәа нараҳәаны днарԥырҵны дцон.
Асасцәа дахьқәа Ӷәада ианаҭаалоз, иара дрыцзар акәын. Ажәытә, аҿатә аҭоурых иҟаз иалацәажәон.
Шықәсык зны Иван Ҭарба, Кәасҭа Герхелиа аурыс шәҟәыҩҩы ду Владимир Солоухин дрыманы иааит. Усҟан дрыцын аԥсуа сцена азҟаза ду Еҭери Коӷониа-ԥҳа. Ари ашәҟәыҩҩы ииҭахыз аԥсуаа рынхашьа-рынҵышьа, рыбзазашьа, рқьабзқәа уҳәа егьырҭ иацу акәамаҵамарақәа реилкаара акәын.
Ишнеиз еиԥшҵәҟьа саб хынтәхьаа ирықәыз абшьтәа рзишьит, сан акәытқәа лшьит. Агәылацәа ԥыҭҩык адырра раҳҭан иааит. Иара, ани асасдахь иџьшьаны дахәаԥшуан астол (аишәа) андырхиа ашьҭахь, ари аҟара афатә-ажәтә зыҟарҵазеи изфода, ҳәа.
Кәасҭа иакәын астол мҩаԥызгоз, амала иара ижәуамызт, аха аҵәцақәа дрыхныҳәон, аныҳәаҿақәа аԥиҵон, егьырҭ ирзыҳалалхартә иаханы иржәуан, уи азы аҭамада џьабаа ҳәа акгьы ибомызт. Иара аҩгьы иумжәуа акы акәызма, ахы угәанарԥхон аҵәца иҭыԥхаауа! Араҟа акраамҭаӡа итәан. Ажәеинраалақәа ирыԥхьон, алитература иалацәажәон, еимаркуан-еиҿаркуан рзыӡырҩра аинтерес ду аман.
Нас, иангыла, астол ианахыҵ ашьҭахь, ашҭа аҟны игылаз аҳаҵлаҿы ацәҟьара кыдҵаны еихысуан. Кәасҭа ибзианы дхысуан, аԥыжәара игеит.
Кәасҭа шьхауаҩык иеиԥш ашәарыцарагьы бзиа ибон, ихымҭа кашәаӡомызт. Усҟан ардәынақәа, ахьажьқәа, ацыблыкьқәа, аӡын аҳәыҳәқәа рацәан, зегьынџьара бнарамзи. Уажәы ус иҟагәышьам... Ихыршьаахьеит!
Ашәшь зхьыссы изқәыз аҵлақәа днарывс-аарывсуа иҽыларҟәны, ма дышьҭаианы дыззышәарыцо дамбартә иааигәаны дазнеиуан. Нас аҵықь анҭиргалак, ҳаҩуа ахыԥсҭа ҳҭалон иахькаҳауаз ԥшаауа.
Зны ажьагьы иман даахьан алымҳақәа кьацәӡа, алақәа ҟәыс-ҟәысуа. Ҳара ҳхәыҷқәамзи, ианаҳба ҳаигәырӷьеит даара. Иаргьы уи агәахәара инаҭон.
Кәасҭа ҳаныхәыҷқәаз еиԥш, ҳандухагьы еснагь илаԥш хаа ҳхын, ҳагәцаракны ҳиман, ҳхазгьы ауаа рызгьы хәарҭара ҳаланы ҳҟалар иҭахын. Иара ҳаргьы иҟазшьеи иуаҩгәыҭбаареи рзы ҷыдала бзиа даабон. Дахьпоетыз акәзар, уи ҳара ҳзы ихьӡын, игәадуран. Кәасҭа иҟамзаара иахьагьы ихьаагоит, иахьагьы иаҳныԥшуеит».
Кәасҭа Герхелиа раԥхьатәи ишәҟәы «Аԥсҭазаара абжьы» ианылаз заатәи илирикатә жәеинраалақәа рыҿгьы иубоит иналукаартә аҭыԥ шрымоу иԥсадгьыл гәакьа Аԥсны аԥсабара ԥшӡа, уи зџьынџьу ижәлар рҭоурых, ржәытә, рҿатә, ԥхьаҟатәи рлахьынҵа азхәыцра, иахьысуа азҵаарақәа. Урҭ ажәеинраалақәа апоет имилаҭ гәадура лоунытә ицәа-ижьы ианыруа, ихала иакәымкәа аԥхьаҩгьы ицеиҩишо, далаирхәуа аҟынӡа рсахьа ҭихуеит еиуеиԥшым апоезиатә шәыга маҭәахәқәа рыла. Насгьы, иазгәаҭатәуп Кәасҭа Герхелиа заатәи илирикатә жәеинраалақәа аниҩуаз аамҭазы ишаабо еиԥш, Асовет Еидгыла адунеи фыџьара ишаны хәҭак иара иакын. Уи атәыла ду адоумыжьхара иахылҵуаз адоушгьы аԥсуа поет қәыԥш ҷыдала иԥсадгьыл гәакьеи, ижәлари, урҭ рҭоурыхи ирзикыз ажәеинраалақәа рҿы, ишиашоу акәымзаргьы, ишырныԥшыз убоит. Уи аныԥшра алирикатә жәеинраалақәа рхаҭабзиара изаҟаразаалакгьы иаԥырхагамхеит, наҟ иамыцхраазар. Ус шакәу дара ажәеинраалақәа анаԥиҵоз ирылалаз аԥсыԥха иахьанӡагьы еиқәханы (џьара-џьара ибыргәым еиҭасрақәак, рыхҭынхьаазаргьы) иахьааиз афакт ахаҭагьы иарҵабыргуеит.
Аҭоурых ахь узырԥшуа патриоттә жәеинраалақәоуп «Аҟәа», «Аботаникатә баҳча», «Хәылбыҽха ашьхаҿ», «Избоит», «Аҭаацәара ҿыц» уҳәа убас иҵегьы.
Амилаҭ поетцәа жәытәнатә аахыс ирҟазшьа ҷыдоуп рыԥсадгьыл аҭоурых ҭыԥқәа, раҳҭны қалақь аԥхьа инаргыланы, рзышәаҳәара, иҵегьы уазааигәаны иуҳәозар, изџьынџьу ажәлар бзиа ирбартә еиԥш поезиатә хаҿсахьаны аҟаҵара. Уи иарбан литературазаалак аҟны еиԥш, иқьабзхахьоу ак акәны ҳара ҳашәҟәыҩҩцәа рырҿиаратә ԥсҭазаараҿы ишьақәгылахьеит. Уи хациркит ҳ-Дырмит ду. Урҭ аҿырԥштәқәа рыла реиқәыԥхьаӡара салагом, аԥхьаҩ иудыруеит. Ажәлар раҳҭнықалақь
рҭоурыхтә ԥсҭазаараҿы аҵакы дуӡӡоуп, иуҳәар ауеит милаҭк аҳасабала рыҟазаара иасимволуп ҳәа. Машәыршақә акәмызт В.Г. Белински Москва азы абас зииҩуаз: «Из всех российских городов Москва есть истинный русский город, сохранивший свою национальную физиономию, богатый историческими воспоминаниями, ознаменованый печатию священной древности и за то нигде сердце русское не бъется так сильно, так радостно, как в Москве»*.
Ус анакәха, дарбан иҵоуроу ԥсыуазаалакгьы Аҟәа Аԥсны ишагәаҵәоу идыруеит, насгьы ус еизадарыла акәымкәа гәыла-ԥсыла иныруеит, дазыгәдууеит иҵаулоу иҭоурых адаҟьақәа агәыҵаҳәҳәаны иахьамоу анаҩсангьы, адунеиаҿы ижәытәӡатәиу ақалақьқәа қәрала иахьраҟароу, ахатә хаҿра аманы иахьрывагылоу.
Аҟәа ахаҿсахьа зынӡагьы ирацәамзаргьы ҳлитератураҿы,ҷыдала апоезиаҿы иҭыхуп,иаарԥшуп еиуеиԥшым абиԥарақәа иаԥырҵахьоу рҩымҭақәа рҿы. Урҭ араҟа ҳрылаларым. Сыззааиуа, Кәасҭа Герхелиа илирикатәпатриоттә жәеинраала «Аҟәа» ауп. Апоет иара иҟынӡа Аҟәа иазку ажәеинраала ссирқәа (зегьы ҳарҟәаҵны мацара иаҳгәалаҳаршәап Аԥсны жәлар рпоет, академик Баграт Шьынқәба иажәеинраала «Сықалақь») рдоуҳатә нырра ирҭазаргьы ицәанырра поезиатә шәахәацк имцаԥшьха иацрадырсзаргьы, егьирахь атема ахы ахьаку ада изаҟаразаалакгьы хьыԥшрак амамкәа, аоригиналра аҵаны, апоет қәыԥш ихаҭа ишиныруа, уи абзиабара лоунытә ишилоу, гәадурас ишимоу атәы ааирыԥшуеит игәылҭәаау, иԥхоу, апоезиатә цәаҳәа ҟаимаҭқәа рыла.
Апоет идыруеит иқалақь гәакьа иазкны иҿыцу аӡәы иимҳәац, иимҩыц ашәа аԥҵара, ажәеинраала аҩра шымариам, избанзар:
195
Ашәа узызҳәарц зҭахымда, сымш Аҟәа, Изыԥхьарцада уа уашәа зымҳәац? Саргьы сҭаршәуп убзиабара акәа, Сгәы сартәом, иауам ак сымҳәар...
Мамзар, аа ихҭынхьаауа:
Убзиабара маӡа са сгәы иҭаҵәах, Лаԥшыла мацара уеиԥхьышьшьаауа стәар, Абзиабара ҿымҭуа иҭашу згәаҵа, Аԥҳәызба леиԥш иҟалап сҵыкәкәар.
Автор дыԥшаауеит, ишәоит, изоит Аҟәа иазку иашәа ианаалаша даҽакы излаламҩашьаша бжьы гәыкыс иахаиҵара, ҷыдала аԥшӡара аазырԥшуа, харантә иаҭааз асасгьы гәыблыла дшаԥырҵуа, акраамҭа ишихамышҭуа уҳәаубасиҵегьы.КәасҭаГерхелиаиблақәадыргәырӷьоит Аҟәа аизҳа-зыӷьара иахьаҿу, иахьышәҭуа асовет ԥсҭазаара аҽауаршәаны. Уи иқалақь анҭыҵ даныҟазгьы иара акәын дзызхәыцуаз, иибоз:
Сгәалашәара убраҟагь ухьыӡ ацын, Угәхьаагара сгәаҿы иҵәахын, Ҳаԥсадгьыл ӷьеҩла ахьчара сҵарцын Саныҟаз усахьа сыбла ихын.
Аҩымҭа «Аҟәа» ахшыҩзцара арҵарреи асахьаркреи рҿы автор иметафоратә лыԥшаахқәа инарыгӡо ароль маҷӡам, иаагап абарҭ реиԥш иҟақәоу: «Саргьы сҭаршәуп убзиабара акәа», «Амра шәахәа умымҵәаӡо иуҭаан, Шәҭы какаҷла ухы-уҿы ҭаҳәҳәоуп», «Ацха ԥсата ӡаӡан иуҿаҳәуп», «Лаԥшыла мацара уеиԥхьышьшьаауа стәар» уҳәа еиҭа акык-ҩбак.
Нас даҽакгьы азгәаумҭар ауам. Апоет иажәеинраала «Аҟәа» дызлалагаз актәи акуплет ала ҩаԥхьа рефрен ҳасабла ихиркәшоит. Уи баша иҟаимҵеит автор иқалақь гәакьаз имоу абзиабара ду, ацәанырра ҵаула шьақәнарӷәӷәоит, иханарҭәаауеит, насгьы аԥхьаҩ ихаҭагьы ихҭынхьаауа аҟынӡа.
Аҩада ҳзыхцәажәаз апатриоттә жәеинраала «Аҟәа» иажьрацәароуп, дунеик иатәуп: «Аботаникатә баҳча», «Хәылбыҽха ашьхаҿ», «Избоит». Аҩымҭа «Аботаникатә баҳча» акәзар, уаҟа автор исахьарку ажәақәа, ацәаҳәақәа рыла иаҳзеиҭеиҳәоит, мамзаргьы, аԥхьаҩ иирбоит Аҟәатәи аботаникатә баҳча убла хызкуа иамоу аԥшӡара. Аԥсны ԥшӡа аԥсабара агәы ҭбаара агәашә аартны, дҭалазшәа ауп уи даннеиуа ихы шиԥхьаӡо, уи адагьы иџьаишьоит: «Уара уҿ иҟам иарбан ҵиаау, Заҟа рыхьыӡ уҳәари?» ҳәа. Араҟа иҟоуп агатә, ашьхатә, ихаҳә қәиаау, иқашә-қашәо ашьац-цәа зҵиаау, аҵла кахәхәа ҭыԥҳа-ӡара, аԥсаа рашәа иҵыҩуа уҳәа аботаникатә баҳча зырԥшӡо, иаҭаауа иргәазырԥхо афакторқәа жәпакы. Апоет «Аботаникатә баҳча» хиркәшоит:
Аботаникатә баҳча ԥшӡара,
Аҵла кахәхәа ҭыԥҳа-ӡара
Ԥшала иахьзазо, Сара аусакәху
сымацара, Иузгәыкуа рхыԥхьаӡара
иацлоит, инҵәаӡом!
Сара сахьахәаԥшуала, ҳзыхцәажәо ажәеинраала, еиҳагьы аԥхьаҩ игәаԥхо иҟанаҵон цәаҳәақәак ирыдамхаргьы уи аҭоурых атәгьы маҷк аҟара иҳәазҭгьы. Еилкаауп автор араҟа Аҟәатәи аботаникатә баҳча аҭоурых аарԥшра акәӡам темас имаз, аха иага ус акәзаргьы,
аҭоурых иахьысуа атема иара атәык ыҟазар бзиоуп, акы, аҩымҭа арлахҿыхуеит, ҩбагьы, аԥхьаҩ иԥсадгьыл абзиабара еиҳагьы инаркуеит, ажәакала ҭоурыхтәла дархәыцуеит.
Аҟәатәи аботаникатә баҳча аҭоурых аӡбахә араҟа ианцәырызгах, ҩбаҟа ажәа иара азы исҳәарц сҭахуп, аԥхьаҩ изы имыцхәым ҳәа сгәы иаанагауа. «Путеводитель. Сухумский ботанический сад» аҿы ҳаԥхьоит:
Аҟәа зҭоурых мбатәы иҵаулоу, ижәытәӡатәиу, адунеи иадыруа 2500 шықәса инареиҳаны ақәра змоу қалақьуп. Уи аԥсуа жәлар рдаракәац азқьышықәсақәа иргәылсны ишаауа шаҳаҭра зуа феноменуп.Убри азоуп абри ақалақь
198
зџьынџьу ажәлар нахьхьынӡа аахыс ргәы азҭаны рыԥсы ирзалымхуа бзиа изырбо еснагь изахӡыӡаауа. Ҳҵарауаҩ ду Ш. Д. Инал-иԥа ишазгәеиҭахьоу еиԥш, Аԥсны иага уари ҷани ықәнагалахьазаргьы, импыҵахалацәаны амаҵа реиԥш иқәҳазаргьы, акымкәа ҩбамкәа атәым хьыӡқәа ахырҵазаргьы, иаҳҳәап Диоскуриа, Себастополис, Цхум, Сухум-кале, аха иара аԥсуаа зегьы раԥхьаӡа иахырҵаз ахьӡ Аҟәа бзанҵы ирхадмыршҭит, зқьышықәсала рқьышә иқәкын, ирҳәон рыԥсадгьыл гәакьа ишагәаҵәаз дырны.
Исгәалашәоит хҭыск. 1952 шықәсазы акәын. Усҟан Д.И. Гәлиа ихьӡ зхыз Тамшьтәи абжьаратә школ аҿы аҵара сҵон. Ақырҭуара убраанӡа ишҳамха ижәылон аԥсуара ахәдацәа ҵкааны иашьыр моу амамкәа. Аҟәа ахьӡгьы аԥсышәала «Сохуми» ҳәа ирыҩуа иалагеит, еиҳарак ашәҟәқәа иҭыҵуаз рҿы.
Сыззааиуа, ҽнак сабшак азы, акласс аҿы ҳҵатәхәқәа ҳанрылга, Аҟәаҟа саарц азыҳәан ҳашкол аҿаԥхьа инагоу Аҟәеи Очамчыреи еимаздо амҩаду аҿы сааины саагылеит, имҩасуа еидарамҩангагак сықәшәар сышԥашьҭнамхри ҳәа сгәы иҭакны. Автобусқәа усҟан, акы, иуарла-шәарлан, ҩбагьы, рыхә сымч ақәымхар ҳәа сшәон. Ус, сыԥшызар, амашьына ачарҭ уаа гәарҭак ақәгыланы ишаауаз збеит, ианааигәаха снапы сҩахеит, агьежьқәа аҵаҷыжьуа иаагылт иџыџӡа.
Арԥыс уабацои? – дсазҵааит, аԥсҟы зкыз амашьына ныҟәцаҩ аԥсышәала. Ишсыхь сыздыруам, иахьагьы исзеилкаауам, иҟалап убри аламҭалазы агазеҭ «Аԥсны ҟаԥшь» ианыз ҳпоетцәа хатәрақәа руаӡәк иажәеинраала санаԥхьа схаҿы исгәамԥхакәа инхаз абарҭ ацәаҳәақәа:
«Салам усҭоит абрантәи, Гәыкала усҭахыми!
Ашәа узысҳәоит, сгәы узаатит, Сықалақь Сохәыми!»
Анырра исырҭаз акәзар изхҟьаз, исзырҳәаз. Сажәа аҭак мҳәаӡакәа, аха хаарак иҵаӡамкәа ихы наирҵысит, уақәла ҳәа аанаго. Саргьы сҩахьынԥашалан ачарҭахь сыҩхалеит.
Сзықәтәаз аидарамҩангага амашьына турбаза ианааи, иааныскылан, сналбааит, сымҩа ахәгьы имазеины еиларҟәыҷы искыз жәамааҭк наидызгалт исымихырц.
– Уҵаҩызар акәхап, арԥыс, уԥарақәа уахь уара иумаз, амала, ҳҿар, абааԥсы ишәхашәмыршҭын ҳаҳҭнықалақь Аҟәа шахьӡу, атәымуаа ишырҳәо уи шәара иазыжәуазеи, ҳара ҳабацәа, урҭ рабацәа, урҭ рабдуцәа иахьӡырҵаз Аҟәа ауп, уи шәхашәмыршҭын. Ари ас сгәы иалсны исзырҳәаз, сзырцәажәаз, Аҟәа ахьӡ зхашҭыз Сохәыми ҳәа зҳәақәо аԥсуаа рахьтә амҩаду аҿы исԥыло иахьалагаз ауп – иҳәан иажәа ааҿахиҵәеит, имашьына атормоз инаҿаиршәан иҿынеихеит.
Сара Тамшь исамхаҳәаз ахьӡ «Сохәым» сацәыԥхашьо, сылахь аԥхӡы аауа сгылан ҳамҭак саазгаз амҩаду ианыланы инеиуаз амашьына сашьклаԥшуа. Иахьагьы дсыздыруам уи ауаҩ, ихьӡ-ижәла еилкаам, аҟамзаара адунеи ахь дцахьеит, иԥсаҭа бзиахааит, аха иахьагьы схаҿы дынхеит даԥсыуа бзианы (ҵара дук шимамызгьы, изаанаҭ амашьынаныҟәцара шакәызгьы), иԥсадгьыл дапатриотны, усҟан аԥсуаа ҳҭагылазаашьа зныруаз, зхы-згәы знархьуаз аӡә иакәны. Ус акәымзар, сажәа ҟьала аԥша исҿанагалашәа исҳәаз, сҿаирхьӡомызт ус имаҳазшәа ҟаиҵон. Аха, еиҭасҳәоит, даԥсыуа хаҵан, маҵура дук инапы ианымызт, дмашьынаныҟәцаҩын, аха гәыла-ԥсыла, Аԥсны ахьаақәа шиныруаз убон...
Абыржәгьы, уи аахыс ашықәсқәа арымӡаа шцахьоугьы, ихаҿсахьа лашаӡа, илакҭақәа ԥшқаӡа дысгәалашәоит саԥхьа дгылоушәа, заԥсуара иахӡыӡаауа аӡәы иакәны.
Зегьы зхысҳәаауа, Кәасҭа Герхелиа ипатриоттә жәеинраала Аҟәа иазку «Хәылбыҽха ашьхаҿы» ауп. Автор аԥсыуак, поетк иаҳасабала дазгәдууеит, ишырҳәо еиԥш, иаҟара ицнаҵоит, ҩадантә арахь агаҟа иааԥшуа ашьхақәа ираҟарахарц аҭахушәа Аҟәа иахаҽырбо адунеи ршаз аахыс иахагылоу Самахәа* ахәы ҳарак дықәгыланы иқалақь гәакьа Аҟәа дахьалаԥшуа. Уи усҟан изцәырҵуа ажәытәи аҿатәи еиҿызбаауа ахәыцрақәа ирылибаауеит еиуеиԥшым ԥсабаратә шәыгала иқәҵо, иреалтәу асахьақәа. Автор иҳәоит «О, урҭқәа са исырҭоит еилымшәаӡо агәамчра, Уи ауп ацәашь сгәаҵаҿ Икахха иазыркы».
Аԥсабара иҭихуа акәзар, аа изеиԥшроу: «Избоит еивҵарыԥх аԥсара еилагылоуп, Арирахь лбааҟа илакьҭауеит Басла»... Аха аԥсабара ссир ахала иауҟаху уи дагәылибаауеит аԥшәымас иамоу ауаҩы. Уи иоуп зегь зыԥсхаку. Урыстәыла дуӡӡа ахьӡ зху аӷба лбаа амшын ихгылоу, иҭыҵыз ауаа ааиуеит иқәырҭәаа асқьала. Заҟаҩ ргәы еилаҵәа еиԥылауада? Заҟаҩ уажәада сықалақь зымбац, рыгәқәа хыҭхыҭуа ажәаҳәарада иахәаԥшуазеи иблахкыгоу абас».
Апоет иажәеинраалаҿ иаҵшьны иазгәеиҭоит, уи аниҩуаз аамҭазы, Асовет Еидгыла аӷьараҳәа излаҟаз ала, ҳажәларқәа реизыҟазаашьа, реиашьара иамаз анырра, амч. Уи ааиртуеит Урыстәыла дуӡӡа ахьӡ зху аӷба иҭыҵуаз, Аҟәаҟа, Аԥсныҟа иааз асасцәеи аԥшәмацәеи реибабашьала, реиҿцаашьала.
Поезиатә хаҿсахьала иаарԥшу, иҭыху абри афактгьы имыцхәу ҳәа акгьы амам, аԥсҭазаараҿ иҟаз акәын.
Ажәеинраала аконтекст иаҵубаауеит ажәытәтәи аԥсҭазаара угәалазыршәо, автор ихәыцрақәа, ҷыдала Аҟәа иамоу аҭоурых шҵаулоу уҳәа жәпакы. «Аха уи аамҭа уажәшьҭа иабаҟоу, уи уажә са сашәа ианаа* XX ашәышықәса аҽанеиҩнашоз Аԥсны археологиатә ԥшаарақәа мҩаԥызгоз аурыс ҵарауаҩ В.И. Черниавски ишьха ҳәагьы иашьҭан. Уажәы Аҟәатәи ашьха ахьӡуп.
201
лауам» – иҳәоит апоет. Аха уи зынӡаскгьы иаанагом аҭоурых иахьатәи иашәа иаабуам ҳәа мап ацәкра. Ауаатәыҩса рыԥсҭазаараҿы аҭоурых еснагь инҭкааны, насгьы ганрацәала адырра зҭаху акоуп. Амала апоет уи араҟа дагәыламлеит аҭоурых даҟьақәа еихыршәшәо афактқәа ртытуа. Избанзар уи ихәыцрақәа иртәыртәӡан иргәылоуп иахьатәи зыгәра иго, дзықәгәыӷуа асоветтә уаажәларратә ԥсҭазаара иаша, «уи нызкыло мчыҟам, иазҳауеит, ԥхьаҟа ицоит!» ҳәа дызҿу.
Ашәҵатәқәа рахьтә зегь реиҳа ахарԥ – ацәа ишазааигәоу еиԥш, лымкаала ҳтәыла ду иалибаауеит иԥсадгьыл гәакьа Аԥсны-ԥшӡа насыԥ аманы.
Ажәеинраала хыркәшоуп пафос ҳаракыла автор игәалаҟара аазырԥшуа, аԥхьаҩгьы ицәанырра зырҿыхо поезиатә цәаҳәа ҟәымшәышәқәа рыла:
Хәылбыҽхоуп, сеихаччо
сықәгылоуп акәаԥра, Избоит игәырӷьагоу
асахьақәа зықь рыхкы.
О, урҭ зегь
са исырҭоит
еилымшәаӡо агәамчра;
Уи ауп сгәаҵаҿ алашара
каххаа иазыркы!
Иахьатәи аԥхьаҩи апоет уажә ҳзыхцәажәо иажәеинраала «Хәылбыҽха ашьхаҿ» анаԥиҵазтәи  аԥхьаҩи зынӡак еиԥшым, еиҟәызыҭхо, уимоу, имааибуа
иҟазҵо аамҭеиҭасра иаанагаз, амчра знаҭаз еицәтәыму адунеихәаԥшышьақәа рыбжьалт уаҩытәыҩсатә факторны, ахьшәашәара ду аҵаны. Уажәтәи аԥхьаҩ изы ихаҿы изаамго, мамзаргьы рацәак (аҭоурыхтә аамҭа иадкыланы дахәаԥшуазар) изымҭо, насгьы агәыҩбара изцәырызго цәаҳәақәоуп абарҭгьы: «Аҟәа акоммунизм амҩа иангылоуп, Уи нызкыло мчыҟам, иазҳауеит, ԥхьаҟа ицоит!»
Ааи, апоет қәыԥш имацара иакәым, уи аамҭазы асовет уаа зегьы ус ихәыцуан, акоммунизм ҳаргылоит ҳәа иқәԥон, ихандеиуан хшыҩла, махәҿала. Аха нас апаркь ззыҟамҵаз аҟанҷ еиԥш, ихьырҩҩны икаҳаит. Аха уи азы автор гәыбӷан узиҭом, избанзар, асовет ԥсҭазаара аҵабыргхаҭа ашәа азиҳәеит ишыҟаз ала иаарԥшны, насгьы исахьаркны. Иахьатәи аԥсҭазаара излаҳнарбо ала, усҟан ҳсахьаркыратә литература иаланагалаз афилософиатә категориа иаҵанакуа аелементқәа – даҽакала иуҳәозар, асовет аамҭа азышәаҳәара ҿыц блала рыхәаԥшра аҭахӡам, аҭоурых иаднакылоит излаҟоу ала, насгьы иара иатәу акеиԥш иԥхьаӡаны.
Кәасҭа Герхелиа егьи ипатриоттә жәеинраала «Избоит» аҩада зыӡбахә ҳамаз «Хәылбыҽха ашьхаҿ» иахаршалоуп, иақәҿнаҭуеит идеиатә ҵакыла. Уи агәалаҟара бзиаӡа иманы ауп дшалаԥшуа иқалақь гәакьа Аҟәа. Уантәи иибоз, илаԥшҳәаа иаҵанакуаз роуп ихәыцрақәа цәырызгаз асахьаркыратә ҩымҭа рылҵыртә еиԥш. Ажәеинраала «Избоит» акәзар, апоет иҵегьы дҳаракны дгылоуп, агәалаҟара бзиа имоуп, илаԥшҳәаа амҽхак дууп. Ҳарзыӡырҩып автор ицәаҳәақәа:
Ерцахә акьышә-кьышәра схалан, Сахьықәгылоу са избоит.
Избоит еишьылӡа сыбла адхалан, Лбаа Амшын еиқәа газгоит.
Арҭ асахьақәа рҿы даагылом апоет, ипоезиа иҵегьы алаԥшҿаԥш ҵархоит, Ерцахә акьышә-кьышәра аҟнытә иибо Аԥсны зырԥшӡо аԥсабара аелементқәа зегьы шьҭнакаартә еиԥш. Абар урҭ рахьтә ҟәыҵәак:
Уи ааҩсҟа џьара каршәроуп, Џьара кәаԥроуп, џьара шьхоуп, Џьара арҩаш ацԥхьқәа иаршәуа, Раӡын шәахшәа еилыххоуп.
Кәасҭа Герхелиа абас дҳаракны дахьгылоу Аԥсны аԥсабара аԥшӡара мацара акәӡам иибо, зсахьа ҭихуа. Уи ибылгьны ибоит, ижәлар гәакьа ирымоу аԥсҭазаара бзиа, аԥсуа иҩнаҭаҿы иахьа ишгәырӷьа-ччароу, аԥсышәала ашыкьбжьы шго, аҽазны еиԥшымкәа ишышәаҳәо, абжьы хааӡа ишырхыҩуа ҳа ҳабдуцәа рыԥхьарца. Урҭ зегьы Асовет тәыла ишаҟәырҷахоу, еишьцәахаз ажәларқәа ирылагыланы ԥхьаҟа ишцо уҳәа иҵегьы.
Апоет дзеигәырӷьо абарҭ амышхәыбзазарақәа зегьы еиқәыԥхьаӡауа, мамзаргьы еихшьалауа иҿаԥхьа иқәиргылоит, аԥхьаҩгьы далархәны, абас еиԥш иҟоу азҵаара:
Сан сыԥсадгьыл Аԥсынтәыла, Жәеинраалакаҿ иҭаркӡа, Изласҳәари сшыҟоу гәыла, Саназхәыцуа улахьынҵа!
Ерцахә акьышә-кьышәра ихалаз апоет ибла ихгылоит, ддыргәырӷьоит Қьаазым Агәмаа дыззышәаҳәоз ахәқәа, Иуа Коӷониа ихрақәа ирҿалан ашәарахқәа ахьыхәмаруа. Урҭ зегьы Аԥсны аразҟы бзиа шамоу асимволра зуа фактқәоуп, хаҿсахьақәоуп. Ари ахшыҩзцара еиҳагьы иарҵабыргуеит ажәеинраала «Избоит» еиқәызҳәало акуплетгьы:
Зымцахара барақьаҭхаз, Иазҳаит ужәлар рҭаацәара. О, сызкәыхшоу иҟаимаҭхаз, Ҳа ҳ-Дырмит ихәышҭаара!
Аҩымҭа «Избоит» аҟынгьы, ианыԥшуеит (иалаԥсоу амотивқәа рыла) апоет қәыԥш ҳтәыла ду – СССР, амилаҭ рацәа еишьцәазтәыз, гәыкала дшазыҟоу, дшазгәдууа. Уи баша иауиҳәах: «Уашьцәа ӷьеҩқәа урылагыла, Ԥхьаҟа унеиуеит уԥшӡаха», «Амратәыла – Аԥсынтәыла, Асовет тәыла – ахьҟәырҷаха» ҳәа.
Ажәеинраалаҿ ирацәамзаргьы иҟоуп иара сахьазыркуа, ахшыҩҵак гәылзыршәо, асимволтә ҵакы змоу аметафоратә цәаҩа иазааигәо ажәақәа, ацәаҳәақәа, иаҳҳәап абас еиԥш иҟоу: «Арҩаш ацԥхьқәа иаршәуа, Раӡын шәахшәа еилыххоуп»; «Асовет тәыла ахьҟәырҷаха»; «Иуа ихрақәа ирҿалан, Ашәарахқәа хәмаруеит уа».
Абри аиҿырԥшра, афилологиатә ҭҵаарадыррақәа рдоктор апоет Владимир Занҭариа иажәала иуҳәозар, ҷыдала апоезиатә рҿиамҭақәа раԥҵараҿы метафоратәла ахәыцра,ишаабо еиԥш,Кәасҭа Герхелиа заатәи илирикатә период ааныжьны иҭәымҭахь днаскьацыԥхьаӡа еиҳаеиҳа игәылҭәаауан, еиҳа-еиҳа еиӷьны ирнубаало иалагеит иажәеинраалақәеи ипоемақәеи рҿы. Ари зызҳәаз уи акәын, апоет ибаҩхатәра аизҳа-зыӷьара иаҿын, аҽарҭбаауан. Уи атәы, жәаҳәарада, иахьаҭыԥу ҳаннеилак нацәақәкыла ҳазааҭгылоит.
Апоетцәазегьыишырцәаҩоуеиԥш,КәасҭаГерхелиагьы иҟазшьан иааикәыршаны иҟаз, дызлагылаз аԥсҭазаараҿ иҿыцу, џьара уаҩ дзыргәырӷьо хҭыск аныҟалалак, ианибалак, хаҭала дахьаргәырӷьо анаҩсангьы изнарҵысуаз ацәанырра ажәеинраала аназикуаз ианахиҳәаауаз ыҟан, аԥсҭазаара инаҭоз аматериал иалхны.
Абас адунеи збаз акоуп алирикатә жәеинраала шьахә «Аҭаацәара ҿыц». Уи уанаԥхьалак, иунаҭо агәалаҟара анаҩсангьы, имҩашьо иубоит автор ибзианы иидыруаз иаԥырҵаз аҭаацәара ҿыц рыԥсҭазааратә фактк ишалху. Апоет гәык-ԥсыкала даргәырӷьеит ари ахҭыс. Избанзар, ауаажәларратә ԥсҭазаараҿы аҭаацәа ҿыц иит. Ҵоуп, урҭ зынасыԥ еилазҵаз аҿар, еихбаала инхом, аҩын дуаа ирҿымҵит, уахьынтә амал аарымгеит, аӡәгьы еихреимҵеит ԥарала, шьарала, аха уи азын имгәамҵхамҵит, излабеиоу урҭ анаалт. Аха зегьы ирыцку дара алаҟоуп:
Иҩнылашоит дара руада, Уи хәыҷызаргь иҭшәаӡам. Иҟәба-ҟәшәауа, гәата-бӷата Иҩноуп рынасыԥ рызшан.
Зынасыԥ еилазҵаз аҭаацәара ҿыц ргәырӷьара рҩызцәагьы ирыцеиҩыршоит, даргьы насыԥ дула рымҩа шҩычоу рыбла гәыкқәа ирҳәоит, избан акәзар;
Еиднакылоит урҭ амч дуӡӡа, Еиқәылт имыцәо ахәышҭаара, Ишьақәгылт зегьрыла иҿыцӡа, Игәырӷьахәу аҭаацәара.
Ажәеинраала аидеиатә ҵакы еилкаауп. Уи аҭаацәа ҿыц раԥҵара ҳажәлар рыԥсҭазаараҿы шьардаӡа шаҵанакуа ауп иаҳәо. Ииашоуп, араҟа автор нацәақәкыла, мамзаргьы иаахтны иҳәом аҭаацәа ҿыц аԥызҵаз милаҭла изусҭцәоу, аха агәырӷьара зҭааз асовет ҭаацәара шракәу убоит. Сгәанала, абраҟа даҽа хшыҩзцаракгьы узцәырнагоит ажәеинраала. Уи убри ауп: апоет асовет ҭаацәара дырзышәаҳәозаргьы, ацә иақәкны ажә ҳәа ажәаԥҟа ишаҳәо еиԥш, уи дзыргәырӷьаз, ашәа зхиҳәааз
нацәақәкыла иидыруаз аԥсуа хәышҭаарак аҿы амца ахьеиқәылаз, ҭаацәарак ахьышьақәгылаз ауп. Аҩымҭа ацәаҳәақәа рыбжьара ибжьубаауеит ҳдемографиа азҵаарагьы, уаҟа заҟа ҳхьысҳау, ҳмаџьаноу. Уи ус аҭагылазаашьа ҟазҵаз, изыхҟьаз азҵаарақәа рҭоурых далалом, аха уи аҩымҭа апоет изырҩыз афакт аԥсуа ҭаацәара ҿыцқәа рышьақәгылара – заҟа даргәырӷьаз, цәанырра ԥхала дазышәаҳәаз амацарагьы иаҳнарбоит адемографиа апроблема ҳаԥсҭазаараҿы ҳамш иазҵаараны ишыҟоу. Абарҭқәа зегьы, еиҭасҳәоит, иаахтны акәымзаргьы, алирикатә жәеинраала иаҵоу апафос, инықәрыԥшны акәзаргьы иҳанаҳәоит аԥсуа ҭаацәара ҿыцқәа шаԥҵатәу, амалқәа зегьы ауаҩԥсы дышреиҳау, уҳәа убас иҵегьы ахшыҩҵакқәа.
Ажәеинраала «Аҭаацәара ҿыц» исыҵанаҳәоит даҽакгьы. Уи убри ауп. Изааӡарызеи, ҳаԥсҭазаараҿы, асовет аамҭазы иара иахьагьы, ҳмилаҭ агенофонд ҳәа ҳзықәгәыӷуа ҳҿар аҭаацәара ҿыцқәа насыԥла реиҿкаараҿы активра аадырԥшуам, ишьшьылаҳацәоит, уи зыхьҟо амзызқәа зегь раԥхьаӡа аматериалтә ҭагылазаашьа иақәырҵоит, иҳамам, иҳахӡым ҳәа. Аригьы, ҳәарада, ииашам узҳәом аӷәыцәҳәы уқәтәан аҭаацәара узаԥҵом, аха бзиабарала еилаҵоу анасыԥ ауадаҩрақәа зегьы ириааиуеит, бзиабаралеи ҳәоуеиқәшәаралеи аицынхара аныҟала. Угәы унархьуеит ҳмилаҭ зырҿиараны иҟоу ҳҿар рацәаҩӡаны аҭаацәара иахьалам. Ари, изеицәааӡарызеи, ишәарҭоуп ҳмилаҭ аҭоурых ԥсҭазаараҿы. Иаҳхамышҭыроуп ахыԥхьаӡара амч ду шамоу. Сара агәра згоит Аԥсны иқәырҭәаа абжьаратәи ашәышықәсақәа раан еиԥш аԥсуаа нхозҭгьы, ақырҭцәа, уарҭ даҽаӡәгьы бзанҵы ишырзымгәыӷьуаз ҳабашьра.
Абар даҽакгьы. Абзиабара ԥсабаратә цәырҵроуп, амилаҭ еилнахӡом. Уи ианыцәқәырԥо аҿагылара уадаҩуп, бзиа еибабаз арԥызбеи аԥҳәызбеи еибамгар
руам. Аха, иаҳҳәап, ҳаӡӷабцәа ҩагылацыԥхьаӡа атәым милаҭ рыҷкәынцәа ирыццо иалагар, ҳабакылсуеи, жәларык раҳасабала ҳанҵыкәкәап.
Сыззааиуа, абарҭқәа зегьы дырзымхәыцуа дыҟамызт Кәасҭа Герхелиа иажәеинраала «Аҭаацәа ҿыц» анаԥиҵоз аамҭазы. Убри азоуп аԥсуа ҭаацәара ҿыц аԥызҵаз арԥызбеи аԥҳәызбеи дреигәырӷьаны пафос ҳаракыла, насгьы аҿар аҭаацәа алаларазы агәаҳәара рнаҭартә еиԥш, гимнк иаҩызаз ажәеинраала зиҩыз. Усҟангьы,  ари ҳазлацәажәо апроблема – адемографиа аганахьала – уажәы еиҵамкәа ҳаԥсҭазаара ианыруа иҟан. Избанзар, шәиҩажәа шықәса зхыҵуаз Аҩӡы Кадыр ишиҳәаз еиԥш, ақырҭцәеи, агырцәеи, ашәанцәеи иахьынхоз аӡы рыҵалазшәа, Аԥсныҟа маӡа-аргама иаауан нхара, ҳадгьыл чашәрақәа рҽықәрыԥсон амаҵа реиԥш. Ҳара аҩада ишысҳәахьоу еиԥш, аҿиара ҳацәмаҷын, аобиективтә мзызқәа рнаҩсангьы ҳаршьаҳауан, иаҳԥырхагахон асубиективтәқәагьы.
Кәасҭа Герхелиа заатәи илирика атематика алаԥшҿаԥшы бзиан, даҽакала иуҳәозар, иҵарын. Ҳтәыла ду аҿы иҟалоз, ианылоз акультуратә хҭысқәа аҭҵаарадырратә аартрақәа аҩнаршәомызт, рықәҿнаҭуан. Уи иаанагон Асовет Еидгылаҿ аҭҵаарадырратә атехникатә прогресс иҟанаҵоз аҿыц аартрақәа, асовет поетцәа зегь реиԥш, дазгәдууан, ашәа азиҳәон, избанзар, идыруан урҭ зегьы ҳажәлар рымацараз акәымкәа ауаатәыҩса рҭоурыхтә ԥсҭазаараҿы кырӡа зҵазкуа ак акәны ишыҟаз.
Сыззааиуа, убарҭ ҳтәыла дуӡӡа аҟны ицоз аҭҵаарадырратә техникатә прогресс иҟанаҵоз аартрақәа апоет илирикаҿы, ирацәамзаргьы, ашьҭамҭа убоит. Ари ахшыҩҵак арҵабыргуеит ихырку бызшәа цқьала иҩу, апублицистикатә цәаҩа зхыубаауа иажәеинраала «Алакә лабҿаба».
Иҵабыргыҵәҟьаны, раԥхьаӡа акәны амҩанызаҩ акосмос иалазҵаз асовет ҵарауаа роуп. Ари аартра дуун
ауаатәыҩса рҭҵаарадырра аҭоурых аҿы. Уи ахҭыс апоет алакә лабҿаба ҳәа дзышьҭоу деигәырӷьан аҩымҭа шьахә аԥиҵеит иԥхаӡа аԥхьаҩ игәаҿы инеиртә еиԥш. Араҟа автор игәалаиршәоит Абрыскьыл изы ажәлар рҳәамҭа – ирашь дақәтәаны ажәҩан дышхылоз, аха уи аамҭала акәын, нас ҩаԥхьа дылбааны ҵаҟа дгылан. «Иахьа ажәлар ирбо лакәым, Лабҿабоуп иарҿиаз ҳа ҳтәыла. Абрыскьыл ирашь акәым, Адгьыл иаԥхныҩлаз жәҩангәыла», – иҩуеит апоет.
Ари аҩыза алакә лабҿаба – амҩанызаҩ рыҵԥраа иахьрыҵоу – аеҵәақәаҵәҟьа аршанхоит. Ирбоит ауаҩы ихшыҩ аԥсабара амаӡақәа аҵыздыраауа шарҿиаз, аԥхьаҟагьы еиҳагьы аартрақәа шыҟанаҵо.
Апоет, ҳаԥсадгьыл ду патриотк иаҳасабала, асовет ҭҵараадырра иагаз аиааира зыбзоуроу дырзыгәдууа иҳәоит:
Ас зылшодаз ҳажәлар рыда, Ҳара ҳ-партиа ду зарӷьажәҩоу, Дырра ӷәӷәала иара еибыҭан, Амҩанызаҩ хызҵаз ажәҩан!
Уи гәрагарала иазгәеиҭоит ҳаԥхьаҟагьы ҳаҭҵаарадырра еиҳау ақәҿиарақәа, алакә лабҿаба ҳхазыршҭуа аартра ҿыцқәа шыҟанаҵо. Абри ахшыҩзцара шьақәнарӷәӷәоит ажәеинраала аҵыхәтәантәи акуплетгьы:
Иахьа ҳшьапы акыртә ҳнаӡазар Амзеи адгьыли рыбжьара,
Уаҵә убрантәи ҳақәсны ҳаԥар, Амзаҟны ҳнатәашт ԥсшьара!
Диашахеит апоет! Ауаҩы амзаҿы днаӡеит, уимоу, уантәи аҟәырҷахагьы ааигеит. Ари, жәаҳәарада
аҭҵаарадырра иҟанаҵаз аартра дуӡӡоуп ауаатәыҩса зегьы рзы.
Кәасҭа Герхелиа аҭҵаарадырраҿы абарҭ аиааирақәеи аартра дуқәеи ҳара ҳпартиа ду иабзоураны иԥхьаӡон, избанзар, Асовет Еидгыла аҟны ицоз аусқәа зегьы иара рӷьажәҩара рызнауан, иҳәаақәнаҵон. Убри азоуп апоет хәкуплетк иреиҳам иҩымҭаҿгьы апартиа ароль зихаимыршҭыз. Иахьатәи аԥхьаҩ даҽа блакала дахәаԥшуазаргьы, идиаметралтәу агәаанагарала дазнеиуазаргьы, усҟантәи асоциалтә-политикатә шьақәгылашьала аҵабыргхаҭа ашәага-загала ухаҿы иааугозар, изаҟаразаалак апоет ҽыԥныҳәа дук иуҭартә еиԥш имыцхәу, мамзаргьы имцу ҳәа акгьы ыҟаӡам, мацара уи дзааӡаз, аҵара изырҵаз атәылагьы, дызлаз апартиагьы рыгәра игон, иҩызцәа апоетцәа аӡәырҩы реиԥш. Насгьы, араҟа иҟоуп игәоуҭаша даҽакгьы. Уи убриоуп, автор иҩымҭа хәыҷ аҿы апартиа ароль имырҳауҳаукәа, ирмариаӡаны иалаисоит иахьатәи аамҭагь иачҳаратә еиԥш. Аригь ҳәарас иаҭахузеи, автор инапҟазара аанарԥшуеит.
Афранцыз шәҟәыҩҩы, афилософ Ж.Ж. Руссо иҩуан: «Любовь – самая сильная из всех страстей, потому что она одновременно завладевает головою, сердцем и телом». Иҵабаргыҵәҟьаны, ауаҩы иԥсҭазаараҿы абзиабара еиҳау, уи иацнанагартә еиԥш иаваургылаша даҽа цәаныррак аӡбахә аҳәара уадаҩуп, насгьы уи зҭаауа, мамзаргьы изыхҭынхьаауа аҿар рымацара ауракәху. Аурыс поет дуӡӡа А.С. Пушкин ишиҳәаз еиԥш, абзиабара ауаҩы иқәрақәа зегьы рҿы амч амоуп, хьаҵра аздырӡом. Насгьы, алитература адунеи иқәлаз аахыс абри ацәанырра ссир афеномен иазымшәаҳәац, ажәа сахьарк азызымкыц поетк дыҟамзар ҟалап, избанзар, уи ауаҩы дҭызҵаауа, иҩныҵҟатәи идунеии адәахьтәи иҭеиҭыԥши инаӡа-ааӡаны ажәала асахьа ҭызхуа,
иаазырԥшуа атема хадақәа ируакуп. «Любовь соединяет в себе все добрые качества человека» ҳәа, афранцыз шәҟәыҩҩы ду О. Бальзак зыӡбахә имаз, Кәасҭа Герхелиагьы заатәи илирикаҿы иааубартә ицәырҵхьан аԥсҭазаара агәалаҟара аманы, аҿара ацәа хаа ахьыкәкәа. Аха араҟа иубоит имҩашьо абзиабара иазку илирикатә жәеинраалақәа ирымаз ҷыдарак. Уи убри ауп – урҭ ажәеинраалақәа (амала ирацәамызт дара рхыԥхьаӡара) ҩганк рыла аԥхьаҩ дхьадырԥшуан, еиҳа ииашаны иуҳәозар, игәылҭәаау ҩ-хшыҩҵакык аадрыԥшуеит, акы, ацәанырра цқьа иахылҵыз алирикатә фырхаҵа иинтимтә бзиабара. Ҩбагьы, убри инаваргыланы иаабоит уи ихыиԥсы зқәиҵо, бзиа иибо, ԥсҭазаарас имоу изаанаҭны ибаҩхатәра иалоу акы, иаҳҳәап, ашәҟәыҩҩра, мамзаргьы даҽа ус хкык. Автор урҭ аҩбагьы еиҟараны иныруеит, аԥсҭазаараҿы хәарҭара рыланы рымаҵ аура дазыхиоуп, насгьы ибоит имч рықәхартә еиԥш агәазыҳәара шимоу.
Абри сыхшыҩзцара арҵабыргразы иаазгоит ҿырԥштәқәак. Абар даргьы:
Ага савоуп снеи-ааиуа уаха, Слахҿыхыуп, сыҟоуп мыцхәы сеилыхха. Сгәы ҭгәырӷьоит, ицоит иҭыԥрааны, Аҳауа лбааздоит, мыцхәы ихааны.
Арҭ ацәаҳәақәа рҿы иаабоит алирикатә фырхаҵа (уи апоет ихаҭа иакәзаргьы ауеит, даара еизааигәоуп) аҿара иахылҵуа (иаартыҵәҟьаны имҳәозаргьы) абзиабара иҭааны дшыҟоу, дԥырԥыруа дшамоу. Уи бзиоуп, уаҩы дзеигәырӷьо акоуп. Аха араҟа ицәырҵуеит ихадароуп ҳәа иуԥхьаӡаша даҽакгьы. Уи ауп алирикатә фырхаҵа мҵәыжәҩада дԥыруа агаҿа дзавоу. Ҳаизыӡырҩып ихаҭа, еиӷьны аҳәара уадаҩуп:
Слахҿыхуп, сыҟоуп мыцхәы сеилыхха, Избанзар салгеит иҩны хәылбыҽха, Сажәеинраала сыгәҭыха зҳәаз, Ариабжьарак скыдҟьо сызмаз.
Ишаабо еиԥш, апоет, мамзаргьы алирикатә фырхаҵа аа-цәаҳәак рыла илшеит дзыргәаҭеиуаз ҩ-цәаныррак игәылҭәааны, насгьы, ипоезиатә хаҿсахьаны аарԥшра, даҽакала иуҳәозар, автор илирикатә фырхаҵа иҩнуҵҟатәи дунеи иахылҵыз ацәаныррақәа (акы – абзиабара, ҩба – арҿиара) дызҭадыргылаз, ихҭынхьааз аԥхьаҩ игәаҿы инеиртә асахьа аҭыхра.
Ажәеинраала «Ибымкӡан уи гәҩарас» акәзар, уаҟагьы иаабоит уи ҩ-сахьак мамзаргьы ҩ-хшыҩҵакык рыла ишышьақәгылоу. Акы, апоет амуза ааины иҭоуп, дгәаҭеиуа далоуп аҵх, даҿуп ажәеинраала аԥҵара. Абар апоет уи асахьа шҭихуа:
Зныхгьы сҩагылан снеиааиуеит, Сқәыԥсычҳауеит, сқьышәқәа ҟаҟо. Сзышьҭаз ажәагьы ус иааиуеит, Инасыргылоит ак хьыԥнаҟо.
Аха алирикатә фырхаҵа ажәеинраала аԥҵара инаҭо ихатә гәамҵра, иуалыуашара иацнаҵоит, гәыҵхас иауеит даҽакгьы, аԥхьатәи еиҵамкәа. Иҟалаз уи ауп, (иԥшәмаԥҳәыс шлакәу нацәақәкыла лыӡбахә имҳәазаргьы, лара шлакәу агәра угартә еиԥш атекст ахаҭа иуҵанаҳәоит):
Баргьы бгәы ҭынчым бахьышьҭоу, Бқәыԥсычҳауеит иныҵак маӡа. Бхәыцрақәа еихьыс-еиԥысуа исышьҭоуп, Быцәагьы ҟьалеит зынӡа.
Уигьы уеизгьы-уеизгьы гәыбӷан дук узлыҭом, лгәы ҭынчымзаргьы иԥсабаратәым ҳәа акгьы ыҟам. Лыԥшәма дылҭахуп, дахьгәаҟуа, дахьгәаҭеиуа дрыцҳалшьоит, ихҭынхьаауа ицеиҩылшарц лҭахуп аҟнытә ацәа лҽылзаҭом. Аха араҟа даҽакгьы ыҟазар ауеит, дыԥҳәысми, иага умҳәан, ахыбаара лызцәырҵызар дамырцәозар амуеи? Ус еиԥш агәаанагара лоургьы даҭоумҵаргьы алшоит, избанзар аиталиантә драматург Карло Гольдони ишиҳәаз еиԥш: «Ревность – это источник мук для влюбленного и обид для любимой». Убри азоуп аҵхыбжьон амуза ззааиз апоет абас еиԥш иҟоу ацәаҳәақәагьы изырҳәаз:
Издыруада игәныбгозар ҿымҭуа, Сгәаҭеира иабҭозар ҽа-мзызк? Сажәеинраала, уаха сызмырҭынчуа, Иџьыбшьозар ҽаӡәы илзыск?
Анаҩсантәи апоезиатә цәаҳәақәа (ажәеинраала хзыркәшо) еиҳагьы еилыхха аиашаҵабырг амцаԥшь рыҵаны иаҳдырбоит апоет қәыԥш, мамзаргьы алирикатә фырхаҵа дзыргәаҭеиуа, ицәа зырҟьалаз:
О, мап, ибымкӡан уи гәҩарас, Бзыԥсахуа дшыҟам хаҵа. Ҳаԥсадгьыл ауми ҳахаара, Сзызхәыцуа лацәааихьшь ҟамҵа.
Исҭахуп уи иақәнаго ашәа, Сгәаҵа иааҭыхны исҳәарцы, Ашәа, сыжәлар иргәаԥхаша, Урҭ рыбжьы иақәшәан игарцы.
Ажәакала, аҩымҭа «Ибымкӡан уи гәҩарас» аҟны апоет даҳирбеит абзиабараҿы иҵоуроу, зцәанырра ҵаулоу,
аҭаацәаратә насыԥ аҟаҵара зылшо, зыԥсадгьыл гәыкала иазыҟоу, арҿиара знапы алаку ахаҵа нага ихаҿсахьа. Ари апоет иԥсҭазаараҿ девизс хықәкы хадас имоуп акы, иҭаацәаратә ԥсҭазаара ԥсахрада, наҩагьарак аламкәа ламысла азыҟазаара. Ҩбагьы, рҿиаҩык иаҳасабала, иԥсадгьыли ижәлари ирықәнагахаша ашәа аԥҵара иара изы зегьы иреиҳау насыԥны иԥхьаӡоит.
Апоет иажәеинраала кьаҿқәа рҿы иҟаиҵо, ицәыриго афилософиатә хәыцрақәа иаҳдырбоит уи заҟа иҵауланы ауаҩы идгьылтә ԥсҭазаара дахәаԥшуа, дагәылаԥшуа. Ауаҩы дануаҩха, мчыла даҽаӡәы дирцыхцыхуа, мамзаргьы ацәа далихуа акәымкәа, ихала игәы еицҳауа, аусура, анхара-анҵыра игәы аҳәо дыҟазароуп, ашьа илоу, иӡыхьшәашәамкәа, еилашуазароуп. Убасҟан ауп ауаҩы иԥсҭазаара амч аманы, ахаара аҵаны ианыҟалауа. Убас иҟоу жәеинраалоуп:
Аӡы хьшәашәа зҭоу ақәаб ауп, Амца зҵаҵан идыршуа, Мцада-мҿыда деилашларцоуп Ауаҩытәыҩса дзиуа.
Ашьа иулоу ӡыхьшәашәамкәа, Нас иарбан изеиԥшхауа,
Аӡәы мчыла уимырцых-цыхкәа, Уанзыҟамла угәы еицҳауа.
Кәасҭа Герхелиа заатәи илирика адунеи аҟны ахәынгасҭақәа бзианы иубартә еиԥш наҟ-наҟгьы ирҿиарамҩаҿы иӷәӷәаӡа иааҵагылартә ицәырҵхьан алирикатә ҩымҭақәа злеибарку атематика, иаҳҳәап, аинтимтә бзиабара, апатриотизмра, иԥсадгьыл гәакьа аԥсабара аԥшӡара, аԥсуа жәлар рҭоурых, рбызшәа уаҵәтәи алахьынҵа азхәыцра, гәыҵхас амазаара, аиҩызара, ауаҩы ибзиабара азышәаҳәара, ауаҩы иџьынџьтәыла аԥсахара, ажәамаанақәа уҳәа иреиԥшқәо жәпакы, еиҭасҳәоит, заатәи илирикаҿгьы рҭыԥ ылырххьан хара ицартә еиԥш.
Уажәы иаагап хыхь исҳәаз ахшыҩҵак арҵабыргразы ҿырԥштәқәак. Убарҭ ирхыԥхьаӡалоуп ажәеинраала «Сҩыза». Уи ихьӡынҩылоуп апоет иҩыза гәакьа, ԥсҭазааратә лахьынҵалагьы кыр изааигәаз, аԥсуа ҷкәын нага, аинтеллигент арҵаҩы Шьыма Қриа.
Апоет қәыԥш иҩымҭа гәыцә хадас иаиҭоит, идеиас иаҵаиҵоит зегьы ирыцку ауаҩра. Уи ауп аԥсҭазаараҿы аиҩызарагьы зырԥшӡо, изырӷәӷәо, анархагьы азҭо. Автор баша иауиҳәахуа «Уасхырсгьы иаҵоу уаҩроуп».
Егьирахь, ажәеинраалаҿ иумбарц залшом апоетгьы уи иҩыза гәакьагьы еизааигәазтәуа ихадароу даҽа факторкгьы. Уи убри ауп, урҭ аҩыџьагьы аԥсҭазаараҿы ирлахьынҵахоит аиҭымра. Абар уи атәы асахьа шҭыху:
Уаҩыла дгәаҟааит иҳақәшәира, Урыниеит ушқәыԥшыз жәпакы: Аԥсра, агәырҩа, аиҭымра...
Аха мап, уазԥымҽит акы.
Уи лахьынҵала изааигәаз иҩыза гәакьа игәы рхаҵауа, насгьы иԥсабаратә цәаҩа ианаалауа иҳәоит:
Унеила Шьыма, уеиҵамхакәа, Ҳаԥсадгьыл иҳазнауеит анра, Ҳазықәԥап еибыҭа ҳажәҩақәа, Ҳаԥсадгьыл дуӡӡа аԥсахара!
Кәасҭа Герхелиа ари ажәеинраала аниҩуаз иҩыза Шьыма Қриагьы иаргьы студентцәан, аҵара рҵон рҽақәырԥсны, Аԥсны аҵеира иаԥсахарц. Ус иагьыҟалеит, даҽакала иуҳәозар, ибылгьхеит апоет қәыԥш иҳәахьа,
иҩыза ду дырҵаҩхеит, аҿар рааӡараҿы акыр илиршеит, иџьабаа анаԥшҩы ибартә еиԥш. Автор ихаҭа иакәзар, Аԥсны анҭыҵгьы еицырдыруа поетхеит, ажәакала, анра рзызуаз Аԥсадгьыл – Асовет Еидгыла иабзоураны ауаа рахь икылсит, рлахьынҵа ирзаанагаз аиҭымра рҽаҵамырхакәа.
Ажәеинраала «Аԥсуа шәақәа рзы» атәы ҳҳәозар араҟа автор иааирԥшуеит ашәақәа аԥсуа идоуҳатә культураҿы шьардаӡа шрыҵанакуа, насгьы хаҭала иара заҟа изааигәаны, игәы-иԥсы иаланы ихьысуаз, иныруаз, рыԥсымчхара инарҵауланы, шәаҳәаҩык, ҟазак иаҳасабала ишеиликаауаз, изыԥсаз шидыруаз.
Сара иахьынӡаздыруа, аԥсуа жәлар рашәақәа ирызкны абас инеиҵыху, насгьы поезиатә хаҿсахьала иҟаҵоу, иаԥҵоу даҽа жәеинраалак ҳлитератураҿы исԥымлац, исымбац. Ари аҩымҭа, акы, атема ҿыцуп, ирымҳәац ауп. Ҩбагьы, инарҵауланы удырхәыцуеит, аԥсуа жәлар рашәақәа рҭоурых ахь ухьадырԥшуеит. Ихԥахаз, автор исубиективтә дунеи иаласны аханатә дшырзыҟоу ааирыԥшуеит.
Апоет дышьхауаҩуп. Уи дазгәдууеит иара. Баша иауиҳәахуа:
Сылацәа анхыст избеит ашьхақәа, Ашьхақәа рҿы сгәырӷьо исызҳаит. Раԥхьаӡа сыжәлар рашәақәа Ахрақәа ирныҩны исаҳаит.
Апоет ибиографиаҿ иазгәаҳҭахьеит, аха араҟагьы иаҳгәалаҳаршәап, Герхелиаа ашәаҳәара, акәашара, алафҳәара уҳәа баҩхатәраны ишрылоу. Уи аҟазара аракәа Кәасҭа иҿгьы иааӡеит. Уи машәыршақә акәӡам илирикатә жәеинраалаҿы иабду (ихьӡгьы иҳәар ауан) ихаҿсахьа загәылаигалаз, лирикатә фырхаҵаны дзыҟаиҵаз. Избанзар, уи ибзоураны амаҭа гәеилыҷҷа аԥсуа жәлар рашәақәа ирыҵаз ахаара, ирымаз адоуҳатә ԥсымчхара ихы-игәаҿы инхеит, рыбзиабара ицәа-ижьы ипланы иалалт наунагӡа дарԥхалартә еиԥш.
Ажәеинраала «Аԥсуа шәақәа рзы» идеиала еибызҭаз, сахьаркырала игәылзыршәаз, аестетикатә гьама аманы иҟазҵаз афакторқәа ируакуп абду ихаҿсахьа автор игәалашәарала, ахархәара ахьаиауз. Иҵабыргыҵәҟьаны, араҟа Кәасҭа Герхелиа иааирԥшит ибаҩхатәра иамоу алшарақәа, насгьы уи аԥхьаҟагьы арҿиаратә ԥеиԥшхә бзиа шазыԥшу, даҽакала иуҳәозар, ипоетикатә напҟазара аизҳа-зыӷьара мҩа ишану.
Абду ҟазара дула иԥхьарца арҳәашьа, нас уи иахылҵуаз иссирыз абжьы алакьҭашьа – зны ихало, зны илбаауа – амоҭа дзытҟәаз, автор ҟаимаҭла илшеит аҩымҭаҿы иаабо, ҳзыԥхьо ахҭысқәа раарԥшра, ҳлымҳа иҭаҩуашәа аҟаҵара. Дӡырҩуеит амоҭа илымҳа кыдҵаны, дибоит иабду дтәаны, иԥхьарца ишьамхы ибжьакны, иҭаҭынжәга иаԥхьа иқәҵаны, ашәа аниҳәоз. Абар урҭ асахьақәа: «Иԥхьарца абжьы амца иаҭәҳәозшәа, Ихәажжаӡа еиқәын ҳхәышҭаара». «Аӡә иӡбахә иман Гәдиса ҳәа, Ахрақәа рыӡбахә даҿын. Са саман иашәа сагәыҵаҳәҳәа, Илакәшьо, сӡыӷәӡа сыԥшын. Абжьы нҵәеит шуҳәо, иаалҟьаны Ахы ақәшәазшәа иҵәаауан аԥхьарца. Сабдугьы ибжьы нҭигон иалкааны, Нас ԥшьала илаҟәуан иҭааӡа. Ахыц иаҿишьуаз сабжьазшәа, Иахьцоз сагон, саанагон. Иԥхьарца саргьы сабжазшәа, Иахьыҵысуаз сыгәгьы қәацқәацон».
Абарҭқәа зегьы – абду иашәақәа – амоҭа дыртәыртәуан, ижәлар иаԥырҵоз ашәақәа бзиа идырбон, драаӡон, дпатриотны, ҭоурыхтәла ддырхәыцуан.
Заҟа ацәанырра ԥха рыҵоузеи, заҟа уарҳәоузеи апоет иахьатәи игәҭахәыцрақәагьы:
Ицеит уи аахыс ашықәсқәа, Сабдугьы иԥсахт адунеи, Аха уи ииҳәоз ашәақәа Иахьа ишсаҳац исмаҳауеи.
Иахьа сара еилыскаауеит, Сзытҟәаз сабду иԥхьарца. Сабду ибжьы рхыскаауеит Исаҳауа ашәақәа, ихааӡа.
Апоет идыруеит аԥсуа шәақәа аҭоурых ду ирымоу, ҳабдураа, рабдураа абиԥарала еимдо ишаарго, ашәышықәсқәа ирылҵәраа ишгац ишго еихсыӷьрада, насгьы еиҳа-еиҳа аҿатә-цәа рхалауа. Адунеи иақәло аԥсуа шәақәа иахьагьы ажәлар рыгәҭыха гәыбызшәала ирҳәоит еилыкка. «Избанзар, ииашоуп, иҿыхоуп, аҵабырг рҳәоит урҭ акка...»
Апоет иажәеинраала хдыркәшоит абарҭ ацәаҳәақәа:
Иахьа ахьӡ ҳараркуеит ҳиаша ду, Ҳаиашьара ԥхьаҟа иргоит. Изхылҵуа рыбжьы сакәыхшоуп, Адунеи ишақәлахо агәра згоит!
Ааи, аԥсуа шәақәа адунеи ишақәлахо апоет иеиԥшҵәҟьа аԥхьаҩгьы агәра игоит, избанзар, урҭ ашәақәа ажәлар ирхылҵит, ажәлар рыгәҭыхақәа аҳәоит, имԥсуа адоуҳа иабаҟақәоуп.
Ажәамаана аҟыбаҩ ҷыда зҭаху литературатә жанруп, избанзар уи ус еизадоу жәеинраалак еиԥш аԥҵара мариам, иаҭахуп еиҭарсны иҳәоу афилософиатә хшыҩҵакқәа. Ажәамаанақәа жәытәӡа аахыс иуԥылоит амилаҭ литературақәа рпоезиатә, рпрозатә рҿиамҭақәа рҿы. Аԥсуа литература атәы ҳҳәозар, араҟагьы рҭыԥ ылырххьеит еиҳарак апоезиатә рҿиамҭақәа рҿы. Уи хациркит Дырмит Гәлиа.
Абри имариам алитературатә хкы аныԥшит Кәасҭа Герхелиа заатәи илирикаҿгьы. Хыԥхьаӡарала ирацәамзаргьы иаԥиҵеит ихатәроу, ауаажәларратә ҵакы змоу ажәамаанақәа. Убарҭ иреиуоуп 1955 шықәсазы ииҩыз ажәамаана «Ақәыџьмеи ахьчалеи». Ари мҽхакылагьы ихәыҷӡам, игәылҭәаау 87 цәаҳәа рыла ишьақәгылоит еиҭауҳәаша ахҭыс сиужет аманы, уимоу, ажәамаанаҿ иҟалараны иҟоу алакә-цәа зхоу ахҭыс аиҿкаашьа, аҿиашьа, ақәыџьма гызмал хаҭала изыргәамҵуа, аҵыхәтәан ахаԥсыраз иаӡбаз уҳәа, еиҿарԥшны урыхәаԥшуазар, ипоемоуп ҳәа азуҳәаргьы ауеит. Араҟа, уеизгьы-уеизгьы, апоемара акәым хра злоу, ихадароу, асахьаркыра згым, афилософиатә ҵакы змоу, аԥхьаҩ дзырхәыцуа аҩымҭа аԥҵоуп.
«Аиашаз, ақәыџьма даара имлашьуан, Ахашьа иаԥхьон, ажәӡы аҿыҵ ицауан», – абас ажәамаана ахы икуеит автор. Иҟалаз уи ауп, уи амыжда арахә рҭыԥахь изымнеит, ахьчала иауамызт. Ақәыџьма амла иаганы иԥсӡо ианалага, иара зыцәшәаз ахьчала ахы ҭҟьаны хәыԥҳас иҟанаҵеит, аԥшәмагьы даԥсахит, арахә рыҭрахьы ақәыџьмақәа аманы иааит... Абар аҵыхәтәан иҟалаз: «...Ашьшьыга инахыԥеит ала, Уи акәхеит, арахә рҳаит уа митәла, Агәырқьҳәа ишзахәоз аҭыԥахь еихеит, Ахьшьцәа гылт, абжьқәа цәгьахеит, Иҳәҳәеит, акәасҭӷа дыршәит, иҟьеит. Убри аамҭаз ашәақьгьы аҵықь ҳәа иҭҟьеит, Ахшьырахь аддыҳәа игеит абжьқәа...» «Ахьча игәы еибакны, ишәақь агәҭа быжьҳәа, Икаҳан, зшьапы зҟьоз ала дыҩны днахаххит, Даашанхан ҿааиҭит»: – Ҳиҭ,
Иуҭыԥхааит џьаҳаным, аԥхамшьа уара, Иарбан узырҩашьаз, изушьыз ауаса!
Ари ахш ами уара уанласбаз узааӡаз –
Ала ашьапы ианкны иҭеиҵеит ахшьыра ҵаҟа, Акы иакьымскәа илбааит илҭакәкәа.
Ақәыџьма рыҽхәарыла зхы ҭнаҟьаз ахьчала абар иалахьынҵахаз: «Ашамҭаз еибафоз ақәыџьмақәа рыбжьы ҭаҟыҟӡа иҟан ирҿыҵыжж алажьы». Ажәамаанаҿы иаабоит еиҭарсны иҳәоу ахшыҩзцарақәа ақәыџьмеи ахьчалеи персонажқәаны измоу. Урҭ реиуара (ақәыџьма гызмал иахәыцыз) алахьча хәыԥҳас аҟаҵара – иахылҵыз арыцҳара. Аха аԥхьаҩ уи ирмаананы иҳәоу ахҭыс ишидикыло ауаа рахь ирханы ауп, урҭ роуп хаха изызку. Ари, ацәаҩа, ҳәарас иаҭахузеи, ажәамаана аханатә аахыс ацәаҩа ҷыдақәа ируакуп. Егьирахь, «Ақәыџьмеи ахьчалеи» рфилософиатә хшыҩҵак гәылыршәаны иаадырԥшуеит аҩымҭа аҵыхәтәантәи ацәаҳәақәа:
Иаалырҟьаны ашәареи аԥсыцәгьареи ирыхҟьаны,
Ауаҩ ԥшра мацара зманы згәы ашҳам ҭыкәкәо,
Еишьцәас иҟаҵаны, изыԥсахыз дзааӡаз неибаркны,
Идырааит ихаҭаҵәҟьа ахра дышҭакәкәо!
Аԥсахреи ачарҳәареи иреицәоу иҿаасҭоу, ицәыршәагоу ауаҩытәыҩса иԥсҭазаараҿы акгьы ыҟаӡам. Убри азоуп аурыс шәҟәыҩҩы ду М. Горки абас зиҳәазгьы: «Сравнить предателя не с кем и не с чем. Я думаю, что даже тифозную вошь сравнение с предателем оскорбило бы!..»
АԤСҬАЗААРА АБЖЬЫ
Кәасҭа Герхелиа заатәи илирикаҿы иаабоит абзиабара иазку, аҩада сзыхцәажәаз ажәеинраалақәа рнаҩсангьы, «Аԥсҭазаара абжьы» ҳәа захьӡу, цәанырра
ҵаулала иҩу аепикатә ҩымҭагьы. Иҵабыргхаҭаҵәҟьаны, ари апоема аԥсҭазаара жәынгьы ҿангьы лоунытә изырхыџ-хыџуа, ҿыӷәӷәала изырцәажәо цәанырра дук зыхҭынхьааз, иԥнашәаз, уимоу, ихы дазымиааир ҳәа дшәо аҟынӡа инанагаз, зҿара шықәсқәа цқьа ирҭымсыц арԥызбоуп алирикатә поема фырхаҵа хадас иамоу. Заанаҵгьы исҳәоит, аҩымҭа ушаԥхьалак иаразнак ухаҿы иаауеит иалоу автобиографиатә елементқәа, насгьы ишхыҭҳәаам, даҽакала иуҳәозар, алирикатә фырхаҵеи автори аӡә роума уҳәартә еиԥш ишеизааигәо. Аха ари изаҟаразаалак апоема сахьаркыратә ԥҵамҭак аҳасабала, ахаҭабзиара иаԥықәсло ҳәа иҟам, наҟ иамыцхраауазар. Алирикатә фырхаҵа деилаԥах дызҳәынҷаз ацәанырра ҵаула аԥсабара шыҟаз еиԥш аарԥшра зылшаз автор, жәаҳәарада, зыӡбахә имоу абзиабара ихаҭагьы ицәа-ижьы ишанырхьаз, абҷеиԥш ишихигахьаз убоит имҩашьо. Ари афактгьы апоема «Аԥсҭазаара абжьы» аԥхьаҩ бзиа ибартә еиԥш, игәаҿы анеира иацхрааит. Насгьы, иҟоуп араҟа иазгәоуҭаша даҽакгьы. Ҳзыхцәажәо аҩымҭа иаанарԥшит абри алитературатә жанр аҿгьы апоет қәыԥш апоемақәа раԥҵара дшамароу, ишицааиуа.
«Аԥсҭазаара абжьы» аиҿартәышьа, акомпозициа, асиужет уҳәа егьырҭ аклассикатә поемақәа рыҟны еиԥш, ахырхарҭа рацәа змоу аԥсҭазааратә зҵаарақәа шьҭыхӡам, ицәыргаӡам, еиуеиԥшым «полиуск» иатәым, еиҿагылоу, имааибуа афырхацәа, аперсонажқәа. Араҟа иҟоу, иаабо алирикатә фырхаҵа (аҩада ишысҳәахьоу еиԥш, уи автор иакәзаргьы ауеит) заҵәык иоуп. Аха уи убас даарԥшуп, исахьа ҭыхуп, иааикәыршаны ауаарацәа дрылоушәа, афырхацәеи аперсонажцәеи жәҩахырла еигәо аҩымҭаҿ ицәырҵуашәа. Ас еиԥш иҟоу агәаанагара аԥхьаҩ изҭо автор илирикатә фырхаҵа акы, абзиабара ӡыбларак еиԥш дызҭашәаз иамоу амч заҟа иӷәӷәоу, ԥсҭазааратәла ирҵабыргу иаарԥшу ауп. Ҩбагьы, зегь
реиҳагьы ихадароу, алирикатә фырхаҵа ицымныҟәаз, наҟ даҟәыҭханы ӡибнаҟа дзыршәыз, еижьаз, абзиабара иҽаҵамырхакәа, фырхаҵарыла даҿагыланы дахьаиааиз ауп.
Абарҭ аҩхшыҩзцарак хра злоу мотивқәаны апоема арахәыц ҟаԥшь еиԥш, иагәылгоуп аидеиатә ҵакгьы, асахьаркыратә напҟазарагьы иацхраауа аҟынӡа.
Хыхь, ишазгәасҭахьоу еиԥш, аҩымҭа асиужет аганахьала имарианы, ус узазҳәар ауазар, еиҿартәуп, аха иаҵоу апафос, аҿара иахылҵуа амцаԥшь аԥырқьҳәа еибакыз еихсыӷьрада раԥхьатәи аԥсымчхара шамоу еиҭашәарак, хьысҳарак, узаҵамбаауа аҵыхәтәантәи акәаԥ аҟынӡа инаӡоит, еиҳа ииашаны иуҳәозар, еиқәҳәалахоит алирикатә фырхаҵа ихҭынхьааз абзиабара қәыԥш иахылҵыз, иарҿиаз автор ҟазарала зсахьа ҭихыз иааирԥшыз зегьы.
Ишдыру еиԥш, шамахаӡак акәымзар, алирикатә ԥҵамҭақәа, еиҳарак апоемақәа, иҟало ахҭысқәа жәабжьк еиԥш, реиҭаҳәара ауам аперсонажқәа шалоугьы. Ари ас закәу ҳәа иџьашьатәӡам, избанзар, алирикатә ҩымҭақәа, еиҭасҳәоит, иажәеинраалаз, ипоемаз, уимоу, ибалладаз, автор иҩнуҵҟатәи игәҭахәыцрақәа, ифилософиатә дунеихәаԥшышьа, ишьҭихыз атема, аобиект игәы-иԥсы ишаднакылаз, дызлацәажәо азҵаара, апроблема шинырыз, дшазыҟоу уҳәа зегьы исахьаркны аарԥшра анаҩсангьы, иара аԥхьаҩгьы хатәык еиԥш иааигәаны иахьидикылауа, иахьихҭынхьаауа ауп. Ари, аҷыдара алирикатә ԥҵамҭақәа рдунеи иатәышьҭроуп, иԥсабаратәуп. Ус анакәха, араҟа иҿыцу аартра дук ыҟаӡам, алитературазы ибжьааԥнытәу акоуп. Амала, автор изы ихадароу алирикатә ҩымҭа иажәеинраалаз, ипоемаз иара ажанр шьҭрала иаҵанакуа «атәы-амаа» сахьаркырала иахьынӡахәҭоу аҩаӡара аҟынӡа ихагаланы аарԥшра ауп.
Абри аганахьала «Аԥсҭазаара абжьы» автор даа222
ра иааимауырҽхәартә иқәманшәалахеит раԥхьаӡатәи илирикатә поема. Араҟа иацҳамҵар ҳиашахом абри еиԥш иҟоу хшыҩзцарак. Апоет қәыԥш иԥсабаратә ҟыбаҩ (уи иамоу ароль ду еилкаауп) анаҩсангьы, иарӷьажәҩаны ишивагылаз аԥсҭазаара аҵабыргхаҭа, еиҳа уазааигәаны иуҳәозар, иҟалаз ахҭыс факт шьаҭас, хыҵхырҭас амазаара. Уи зыхҭынхьааз апоема илирикатә фырхаҵеи автори шракәу аԥхьаҩгьы лабҿаба ибоит, имырхьааӡакәа еиликаауеит.
«Аԥсҭазаара абжьы» аҟны персонажқәан ицәырҵуа алирикатә фырхаҵеи, нас уи иҵазкыз, мамзаргьы инасыԥымхаз аԥҳәызбеи (лыхьӡгьы лыжәлагьы иҳәом, дахьлызгәааӡаз акәхап) рыда уаҳа даҽаӡәы даланы убом. Аха апоема уаԥхьаны уаналгалак иагәылубаауеит, ухаҿы иааиуеит, жәларык аперсонажқәа алирикатә фырхаҵа ихьаа рхьааны иҟоушәа. Сгәанала, ус иҟазҵаз апоет иқәиргылаз – ифырхаҵа ихҭынхьааз, раԥхьаӡатәи абзиабара дшаблыз акы, исахьаркны, ҩбагьы, ԥсихологиатә факторла ирҵабыргны аԥхьаҩгьы инарҵауланы дархәыцыртә, насгьы ихаҭагьы ус еиԥш абылра далашәахьазаргьы агәаларшәара мацара акәымкәа, дрыцҳашьаны дзықәшәаз ицеиҩыушартә иахьыҟоу ауп.
Кәасҭа Герхелиа раԥхьатәи ипоема аҩышьа аформа атәы акәзаргьы, иалихит аханатә аахыс аепикатә ҩымҭақәа раԥҵараҿы иԥышәоу, атрадициа ду змоу аклассикатә форма, уи ахыхьгьы, ихыҵәҵәа-ԥыҵәҵәа акәымкәа, Аԥсны жәлар рпоет, академик Мушьни Лашәриа истатиак аҿы исахьаркны ишиҳәаз еиԥш, игәылҭәаау апоезиатә цәаҳәа шшәырқәа рыла ишьақәиргылт истрофақәа. Ари апоет қәыԥш изы, ҳәарас иаҭахузеи, иқәҿиаран, рҿиаратә иааиран.
Апоема «Аԥсҭазаара абжьы» алирикатә фырхаҵа дцәырҵуеит актәи адаҟьа инаркны, ишьара дықәҟьаны, дзеиуа изымдыруа, ихшыҩ дахыҵуа амҩаду ианибаҳәа
иану амашьынақәаҵәҟьа рыбжьы имаҳауа, арныҟәаҩцәа иргәаауа аҟынӡа. Арахь аҵх акәзар, икыдҵәаӡаны иаҿуп ақәаура, ӡыжьк далаҳазшәа дбааӡоуп, дцоит ҳаӷеиҭа алашәага дрылашәазшәа дырҳаны, иуадахь деиханы. Ихьзи, иҵалази, абасҵәҟьа деилазыршәазеи ҳәа, аԥхьаҩ иаразнак изцәырҵуеит азҵаарақәа. Арԥыс дзықәшәаз арыцҳара (рыцҳарамкәа нас закәи дырԥашашо дызмаз, абаагәареиԥш дзықәгәыӷуаз, иҿара мцаԥшь иахылҵыз, анасыԥ лаша снаҭап ҳәа дыззыԥшыз абзиабара зынӡа дшақәымгәыӷуаз инаимпыҵԥрааны ицазар, импыҵышшазар?) анеилкааха, иуадаҿы данааи ауп. Уи асахьа автор ашьыжь иҩнуҵҟатәи гәҭахәыцрала, мамзаргьы монологла иааирыԥшуеит: иуада дгәырӷьаҵәа ддәылҵит, игәы ҭгәырӷьаауа, ишьамхы иҵԥраауа. Аха изхәарҭоузеи, иԥхасҭахеит зегьы, дзықәгәыӷуаз ихаара мап ицәылкит. Деилашәаны лпатреҭ ԥижәарц ишикыз (уигьы изыгәыӷьуам, хаҵара дук шалам ауизымдырхуа!) имҩашьо игәы иқәыҩуеит иахьа лара лҟынтә иаҳаз ажәақәа:
– «Акымзарак сызуаҳәом, уҭахызаргьы сшьы. Сара изысурҳәозеи, изԥужәозеи сгәы,
Ухала иумдыруеи уара узакәу?»
Арҭ ажәа хьанҭыџьқәа, арԥыс имцаха исыз, «абзиабара уаԥсоума уара?!» ҳәа акәын иаанагоз, ианаҳәоз. Азнык азы уи зынӡа деиланагеит, ихшыҩ дыхнахуа аҟынӡа ишьара дықәнаҟьеит, аа дахьуазыруа ииҳәауа:
Мап, исзеилкаауам араҟа акгьы...
Аха исхароуп, исхароуп саргьы,
Ибҭаху азуы ҳәа изаасырти сгәы?.. Мшәан бзиа дызбонеи, исҳәо закәи?! Измаанои лажәақәа: «Исалҳәт зыгәра зго,
Уаҳа усмацәажәан!» О, сеилагоит, Закә џьнышроузеи дымҩахҟьа дызгаз, Абзиабара аҵкыс ас зыгәра лгаз?!
Абас дҟәынд-ҟәындуа дҳәацәо, игәы ԥжәаны, икаруаҭ днықәтәеит, дҭыгга, дӷьазкны. Аха ашьхыц реиԥш хәыцрашәк ихапапаз, еиуеиԥшым сахьа гәарҭак рыманы ицәырҵуеит. Автор абри аан афырхаҵа иуалыуашара, игәаҭеира иаҳаз анымшәара, адымкылара цәаныррала иӷәӷәаны аԥсҭазааратә гәрагара аманы иааирԥшуеит. Ари адраматизм зҵоу апроцесс аиқәыртәара – аҽаанкылара, аҽыҟажара ус аламала имариам, избанзар, ҩнуҵҟала еибархханы аиқәԥара ду цоит агәи ахшыҩи рыбжьара. Агәы ацәанырра цқьа иахылҵыз абзиабаразы аҽашьуеит, изықәшәаз, иазыруыз цәгьала ихьааганы иамоуп, макьана ижәылоит. Ахшыҩ акәзар, даҽакала иахәаԥшуеит, арԥыс идрама. Абри ақәԥараҿ, аиаша аиааира агарц аҭахуп. Араҟа ахшыҩ иашоуп, избанзар, ацәанырра иага иӷәӷәазаргьы, еснагь (иарбан ситуациазаалак аҿгьы) аԥыжәара амазароуп ахшыҩ аҟәыӷара.
Еиҭасҳәоит, агәи ахшыҩи рхәыцрақәа алирикатә фырхаҵа изцәырҵыз ахьаа (хьаак еиҵоума абзиабара анымараҳәхалак, ианымаҷҟәикхалак!) аҵыхәтәан, агәы, автор ишиҳәо еиԥш, амитә ахнагазаргьы, ахшыҩ аҟәыӷара иазхәыцыр акәхеит. Урҭ – агәи ахшыҩи ааибагаанӡатәи гәаартылатәи рдиалог аҟны ауп апоема афилософиатә ҵакы ахьааԥшуа, насгьы автор абри азҵаараҿы ипозициа исахьаркны ишьақәзырӷәӷәо. Амала, уи апроцесс – агәи ахшыҩи реиҿыхара ус имарианы еиқәымтәеит, абзиабара иаргәаҭеиуаз арԥыс дуазыруа аа ииҳәо: «Сгәы иамуит, иамуит, иҭамгылт аҭра, Уи «уцә» ҳәа амҳәеит, исзамҭеит хәарҭа, Сықәнартәоит сиарҭа, сықәнариоит ҩаԥхьа. Сацныҟәар акәхеит иарак аҳәахьа».
Аха, насыԥны ахшыҩ агәы инақәыӷәӷәаны иҟанаҵоит адҵа: «Уҽаарыӷәӷәа шьҭа!» – узықәшәаз адрама уцәа иҭагӡа, агәырҩа зынӡа уҽаумҭан, изыхҟьазаалакгьы иаиааитәуп ҳәа аанаго.
Иаагап ахшыҩ аҟәыӷара ҳзырбо ҿырԥштәыс ҭыԥқәак:
– Иашоуп, суқәшаҳаҭуп, – абжьы раӡаны Иналагеит сыхшыҩ сгәашҟа ахы рханы:
– Угәра згон, иудыруаз уара есқьынгьы,
Угәра згоит, иудыруаз иара абыржәгьы! Уеилыскаауеит аҵанӡа, сгәырҩоит уара уеиԥш, Убри азоуп асҟаамҭа ичҳаны сзуԥеиԥш.
Аха сԥышәа маҷзаап, исоуит агха, Уиашарагь зны уажыр ҟалозаап хагәха.
Иҟалаз арыцҳара зхароу ҳәа ахшыҩ иаԥхьаӡо абар:
О, абз шҳам ауп зегьы-зегь зыхҟьаз, Гәыла-ԥсыла иаҳшьышьуаз, ҳзыхӡыӡоз, ицқьаз Ҳабзиабара гәымбылрала изыцҟьаз.
О, абз шҳам иахымҟьац иҟоузеи адунеи,
Уи зхьысыз ашкәакәа еиқәаҵәоушәа имбеи!..
Апоет ифырхаҵа ихшыҩ акырӡа ирҵаулоит аԥсҭазаара аганқәа жәпакы ирхьысыртә, ауаҩы изы ақәнамга ҟазҵо даԥхьнаҟәҟәартә еиԥш. Арҭ ацәаҳәақәа алада иааго зықәку даҽаӡәуп:
Шаҟа рыцҳара ахҟьахьоузеи, шаҟа, Иҳаракӡоу заҟа иланарҟәхьоузеи ҵаҟа? Шаҟаҩ башаӡа иаркьаҿхьоузеи рыԥсынҵры, Изыхәҭам икарҭәахьои шаҟа лаӷырӡы?!
О, дышәизааит зыбз ҭыхны маҭҵас иҳәазо, Шьоук ррыцҳарала згәыхәтәы назыгӡо!
Ааи, абри абз шҳам ауп «ҳабзиабара иаиааиуа мчыҟам џьаргьы» зҳәоз аԥҳәызбагьы деикәазыршәаз, дыԥсахыҩны (даҽакала ҳәашьас иамоузеи зажәа еижьаз лзы!) дҟазҵаз.
Араҟа агәы мацара акәым ахшыҩгьы ахы гәыбӷан анаҭоит «уаӷәра уоусышьҭт амца-шоура уанҭашәа» ҳәа. «Уи са сланарҟәит, сеиԥшнатәит кьынтыжәк» – аҳәоит хара ихәыцуа ахшыҩ.
Апоет илирикатә фырхаҵа азнык азы абзиабара аӡыблара далашәазаргьы, лахьынҵала иеиқәымшәара иага даргәаҭеизаргьы, ихы-игәы маҷӡаны дҟанаҵазаргьы, ихшыҩ аҟәыӷара иабзоураны дызлаҳаз аҭлаҩа далызгаша, ԥхьаҟа дызгаша аԥсҭазаара абжьы иҿыцӡа иаҳаит:
Уанԥшыл ҳазнысхьоу амҩа заҟароу: Аиаҭымра, агәырҩа, агәырӷьара, аҵара, Нас Аԥснытәи иахьхароу
Ҳаԥсадгьыл ахьчашьа, аҵарахь ацара, Ауадаҩрақәа аԥша-цәгьа, ахьҭа, аҵаа, Автомат, апост, атревога,
О, ирымоума урҭ зегьы аҳәаа!
Аԥхьаҩгьы, ҳәарас иаҭахузеи, автор иеиԥшҵәҟьа игәы иахәоит алирикатә фырхаҵа инаҟәылашьцаха ихажьыз агәкаҳара даиааиртә, аԥсҭазаара агәаҳәара иманы арыӷьарахь дгьежьыртә алшара ахьиоуз. Уи ами иҳарҳәо арҭ апоезиатә цәаҳәақәагьы:
Ахәыцрақәа, ахәыцрақәа, ауаҩытәыҩса изы агәыблра,
Ҳәаа амамкәа аԥсҭазаара бзиа абара, Апоезиа азхәыцра, ашәа ҿыцқәа рира, Ауаа хәымгақәа рахьырхәра азгәышьра.
Ахшыҩ иаҳәо абжьгарақәа афырхаҵа иԥсҭазаараҿы (игәазы) аҵак ду шамоу, абзиабара џьара сеиқәымшәеит
ҳәа ишаҵаҟьатәым, амҩа иашахь дышкылнаго агәра ҳдыргоит гәҭыӷьӷьала, насгьы иҵабыргыхаҭаны иҳәо абарҭ ацәаҳәақәагьы: «Абзиабареи аԥсҭазаареи еицызароуп, еицы, Аԥсҭазаара ахьыҟоу, ихаҵа есқьынгьы Ишзалымшо абзиабара абжьы амыргарцы! Ҳабзиабара аԥашәқәа ԥыҵәҵәаз иахьазы, Иуадаҩыз, ицәгьаз, аҭаххар ҳа ҳзы – Иалшоит иахылҵыр уи аҟата, Избанзар ицқьами агәыцә ахаҭа! Уара аԥсҭазаара абжьы уаҳала, Аԥсҭазаара амҩа уанылан уцала!»
Ааи, автор илирикатә фырхаҵа аԥсҭазаареи абзиабареи ӷәӷәалаӡа данԥыршәа игәы камҳакәа, ишырҳәо еиԥш арыӷьарахь дгьежьит, иԥсы злаз арҿиаратә ус игәы аҳәо дҟалеит. Ари аҭыԥ апоет еиҳагьы дацԥыҳәаны аоптимизмра аҵаҵаны асахьа ҭихуеит:
Ацәаара аӡон иац исхаз ашәшьы, Имҩашьо исыԥхьон аԥсҭазаара абжьы; Аҟәа ԥшӡаӡан иахьак оумашәа,
Мчык сыхон ԥхьаҟа уԥры аҳәарашәа.
Алирикатә фырхаҵа иԥсабаратәны иҭааз абзиабара цқьа изаанагаз, дзықәшәаз арыцҳарақәа, амыҟәмабарақәа макьанагьы ашьҭамҭа ыҟан. Избанзар абриаҟара дзыркараз, ихы-игәы ахшәартә еиԥш дҟәыбаса дызгаз, ус имарианы ицәа-ижьы иалҵуамызт. Убри азоуп автор ипоемагьы аҩада исҳәаз ахшыҩзцара иақәҿнаҭуа изыхиркәшаз: «Сыбзиабара ахԥша схан иҭааӡа, Схәыцуа снеиуан, схәыцрақәа цон хараӡа!»
«Аԥсҭазаара абжьы» хыхь ишазгәасҭахьоу еиԥш, ԥсабарала аклассикатә поемақәа рдунеи ҭбааҭыцә иаҵанакуеит, урҭ рҭаацәара ду иаднакылартә иҟаҵоуп. Ари, жәаҳәарада, апоет изы, насгьы иепикатә ҩымҭа раԥхьатәи злакәу ала, имариамызт, аха насыԥны даиааит, иқәҿиеит аԥҵара. Абраҟа, сгәанала ицхрааит ҩ-факторк:
акы – апоет қәыԥш аепикатә поемақәа рҭоурых ибзианы идыруан, еиҳа ииашаны иуҳәозар, урҭ аԥсуа литература аҟны еиԥш, егьырҭ амилаҭ поетцәа дуқәа аӡәырҩы рҩымҭақәагьы дрыԥхьахьан, рестетикатә гьамеи рнапҟазареи инырхьан. Ҩбагьы – хыхь ишысҳәахьоу еиԥш апоема «Аԥсҭазаара абжьы» автобиографиатә елементқәа рацәаны иалоуп, даҽакала иуҳәозар, автор хаҭала ихҭынхьааз, ӷәӷәала инырыз ибылгьоу фактк, иҟалаҵәҟьаз хҭыск ҵаҵӷәыс иамоуп. Ус иахьыҟоу аҩымҭа иацхрааит автор ихҭынхьааз, ицәа-ижьы ианырыз сахьаркырала агәылыршәара, еиҳа изымариахеит, насгьы аҿар раԥхьаӡа акәны абзиабара мцаԥшь зҭаауа, иԥнамшәо ирыҵанаҳәогьы ыҟоуп, ацәанырра иахылҵыз абзиабара иага иӷәӷәазаргьы ахшыҩ аҟәыӷара амҩа шаҭатәу, ишхадароу днардыруеит. Абри аганахьала уахәаԥшуазаргьы, апоема ааӡаратә ҟазшьа змоу ауаажәларратә ҵакы амоуп, хәарҭара алоуп. Баша иауиҳәах аурыс критик, афилософ Д.И. Писарев абзиабареи аҟәыӷареи реизыҟазаашьа иазку абраҟа иаагоу ажәақәагьы: «Любовь становится незаконной тогда, когда ее не одобряет рассудок: заглушить голос рассудка – значит давать волю страсти, животному инстинкту».
«Аԥсҭазаара абжьы» аҟны алирикатә фырхаҵа ихҭынхьаауа зегьы инаӡа-ааӡаны аарԥшраҿы автор заманала ихы иаирхәоит асимволика аԥсабаратә цәырҵрақәа ицырхырааны. Иаагап ҳахшыҩзцара шаҳаҭра азызуа аҿырԥштәқәа. Згәы-зхы алаҟамкәа аҵх бааԥсы иалыхәхәа инеиуа арԥыс иԥсихологиатә ҭагылазаашьа иақәҿнаҭуеит аԥсабара ацәырҵра «икыдҵәаӡаны иаҿуп ақәаура, Ӡыжьк сынҭаҳазшәа сбааӡоуп сара», – иҳәоит апоет иҩымҭа дахьналагаҵәҟьоу. Нас амҩа дахьықәу иццакра, амашьынақәа рырацәара, аҩар ицо уҳәа афырхаҵа ихәарҭаӡам, иааиҵаӷәӷәо, реиҳарак дшақәшәаз ҳзырбо акоуп аҵх аҭагылазаашьа, иара
ихымҩаԥгашьа, ибалыбаҭара. Ари аметод мамзаргьы апоетикатә мыруга алитератураҿы иҿыцым, еицырдыруеит, иара ахаҵкы ажәа сахьарк ршаз аахыс.
Апоема «Аԥсҭазаара абжьы» ишны ианеиқәтәо аҵыхәтәан агәи ахшыҩи еиқәышаҳаҭхо акаҿы ианааибага, алирикатә фырхаҵа (ахшыҩ иабзоураны) аԥсҭазаара абжьы иҿыцӡа иаҳаз даназыӡырҩ ашьҭахь (иҩнуҵҟатәи еибарыххара еиқәзыртәаз, арӷьарахь дзыргьежьыз) иԥсихологиатә факторны иҭагылазаашьа аанарԥшуеит аҵабыргхаҭара аланы апоет ҟазарыла иҭихыз аԥсабара асахьа. Абар уи аҟнытә цәаҳәақәак:
Ажәҩан кеикеиуа амш еилгахьан,
Амрагьы аацәырҵит ашьха ахәахьы,
Зықь хьышәахәа ҵаҟа инканаԥсан, Аԥсабара, изқәыҷҷоз шьыжьтәи ашәахәа, Сгәанала иаасгәӡит исгәыҵаҳәҳәа, ирӷәӷәа. Аҟәатәи ашьха ӡырҩуа иԥшын,
Лбааҟа иҭынчӡа иҵамҵамуан амшын Зегьынџьара гәырӷьаран, иҷырҷыруан аҵар, Аулицахь аџьџьа рхылгон аҿар.
Ацәаара аӡон иац исхаз ашәшьы,
Имҩашьо исыԥхьон аԥсҭазаара абжьы; Аҟәа ԥшӡаӡан иахьак оумашәа,
Мчык сыхон ԥхьаҟа уԥры аҳәарашәа.
Кәасҭа Герхелиа ипоезиатә ҩымҭақәа рҿы иҷыдаҟазшьаны иубоит аиҿырԥшрақәа, аепитетқәа, аметафорақәа, ахшыҩҵары згәылоу ажәеицааирақәа имыррацәакәа дара аԥҵамҭақәа рымҽхаки рдоуҳатә ԥсымчхареи ирымаданы еиҳа иалкаатәу аҭыԥқәа рҿы ахархәара шрымоу. Абри арҿиаратә метод (ацәаҩа уҳәаргьы ианаалоит) ҳара иаабоит Кәасҭа Герхелиа заатәи илирикаҿы, нацәақәкыла иуҳәозар ипоема
«Аԥсҭазаара абжьаҿы». Ус шакәу ҳзырбо ҳаламлацәакәа иаагап ҿырԥштәқәак. Абар даргьы: «Икыдҵәаӡаны иаҿуп ақәоура»; Ӡыжьк сынҭаҳазшәа сбааӡоуп сара»; «Ауада ацаԥха аасыртын аҷара»; «Ижәжәаны изықәылҵеи, сгәы зыхлырҟьои»; «Ашьхыҵә реиԥш хәыцрашәак ҭапапеит схы»; «Инҭыԥап сҳәартәы сгәы иамшуп дыԥдыԥ», «Тоннак иааиуашәа ихьанҭахеит сыԥсыԥ»; «Са сҟәиҭӡа сааӡырҩит еимарџахә слакҭа»; «Ашырҳәа сиарҭа снылԥеит. Еишьҭарххы»; Сылаӷырӡқәа аттаҳәа инахьҳәазеит сыӡӷы»; «Адәахьы ақәа кыдҵәон – ахаҽа, Сгәырҩа агәырҩазшәа иууан аԥша»; «Аҟәатәи ашьха ӡырҩуа иԥшын»; Лбааҟа иҭынчӡа иҵамҵамуан амшын»; «Иҷырҷыруан аҵар» уҳәа убас иҵегьы.
Араҟа ҿырԥштәык аҳасабала сналас-ҩаласны иаазгаз ацәаҳәақәа, досу рҭыԥқәа рҿы зеиӷьаҭам ала игәылыршәаны иаадырԥшуеит автор игәҭакы асахьаркыратә цәа-хаа рҟәынҵаны. Апоема злаҩу абызшәа атәы ҳҳәозаргьы ашьха ӡыхь еиԥш ицқьоуп, еихышәшәоит уанаԥхьо агәынкылара марианы.
«Аԥсҭазаара абжьы» автор қәыԥш сахьаркыратә ҩымҭак аҳасабала иқәҿиаз лирикатә поеманы иаҳхысыз XX ашәышықәса аҩбатәи азыбжазы аԥсуа литература иаланагалт. Уи иаҵоу афилософиатә хшыҩзцара – ацәанырра аҵкыс ахшыҩ аԥыжәара шаҭатәу иахьа еилашәа-еилыҵуа аамҭа ҳазну аан еиҳагьы актуалра аманы иҟоуп. Абри аидеиа аԥсҭазаара ахәажәцәа ахалараҳа бзанҵы иажәӡом, алитератураҿгьы иобиект хаданы иҟазаауеит есымша арҿиаратә процесс еилашуанаҵы.
Апоет раԥхьатәи ишәҟәы «Аԥсҭазаара абжьы» иануп
«Наҳар» ҳәа захьӡу даҽа поемакгьы. Уигьы аҿар ишрызкугьы, тематикала аҩада зыӡбахә ҳҳәаз аепикатә ҩымҭа еиԥшым, ҷыдала ирыхҳәаауп ашкол аҿы аҵара зҵо
аҵаҩцәа. Иара аԥсабара злаҟоу ала, аизгаҿ ишазгәаҭамгьы, иазуҳәар ауеит хәыҷтәы поемоуп ҳәа. Асовет аамҭазы автор ишьҭихыз атема иактуалын ауаажәларратә ԥсҭазаараҿы иаҭахыз ак акәны иҟан. Урҭ ақыҭаҿы инхоума ақалақь аҿы инхоума иахьыҟазаалак аҵаҩцәа, астудентцәа, иара ус аҿар аромантикатә цәа зхаз ргәазыҳәарақәа аазырԥшуаз ахаҿсахьақәа раԥҵара ираан, ирысакьаҳәымҭан асовет литература зегь азы. Ус шакәу аҳәоит иаҳхысыз XX ашәышықәса 70-тәи ашықәсқәа раан Москва ашәҟәҭыжьырҭа «Наука» аҟны иҭыҵыз асовет ҵарауаа, алитература ҭҵааҩцәа ф-томкны иҟоу рколлективтә усумҭа ду. «История советской многонациональной литературы». Уи асоциалисттә реализм аметодологиа иацәаҩаны, иатәышьҭраны ирыԥхьаӡон. Уажәы Асовет Еидгыла еилаҳаз аахыс, ауаажәларратә ԥсҭазаара аҿиара апроцесс иаԥыҩлан, насгьы иахырҟьоу ахыҭҳәаақәа рыла акоммунизм лаша аргылара иахәоит, хымԥада иаҭахуп ҳәа иԥхьаӡаны алитературатә хаҿсахьақәа аԥырҵом, зынӡа иҿыцымзаргьы, даҽа дунеи қәыԥшыларак иатәу хсаалақәак ирықәныҟәоит иахьатәи абиԥара иатәу – аамҭеиҭасра иалиааз ашәҟәыҩҩцәа. Ажәытәтәиқәа – асовет ԥсҭазаара аҵабыргхаҭа иалиааз, иазышәаҳәоз ашәҟәыҩҩцәа рахьтә аӡәырҩы уамашәа иубартә аҟынӡа аамҭеиҭасра иҟанаҵаз ауаажәларраполитикатә, асоциалтә еиҭакрақәа хьаак, гәыҵхак рнамҭаӡакәа ишцәалаз рцәа иналашьшьы ицеит, уимоу, уаанӡа ршьапԥынҵа иқәгыланы ашәа ззырҳәоз, зсахьа жәалыԥшаахла иҭырхуаз асовет ԥсҭазаара аҵабыргхаҭа зынӡак излаҟамыз ала «атәыҩақәа ахагыланы» ирбо, идырџьо иалагеит, иацәхасны ахырԥсҭа иҭарҵар цәгьа ирымбо аҟынӡа. Ари, сара сахьахәаԥшуала, хамелеонроуп иаанаго, уаҳа даҽакы узазҳәом.
Егьырахь, даҽакуп, аханатә Асовет еидгылеи КПСС имҩаԥнагоз аполитикеи, ирыцәгәышуаз, ирзыразымыз, абнарахь зҿы хаз, маӡала зҩымҭақәа аҳәаанырцә (США, Англиа, Франциа, Германиа) иҭзыжьуаз асовет шәҟәыҩҩцәа ртәы. Сара сахьахәаԥшуала, урҭ (инагӡаны акәымзаргьы) рыламыс еиҳа ицқьоуп,ирҭахым шырҭахым аадырԥшуан рҩымҭақәеи рхымҩаԥгашьақәеи рыла.
Ҳәарада,сыхшыҩзцаразырҵабыргуаафактқәа иаазгаша рацәоуп, аха иаҭахны избом. Мацара, иаазгоит телехәаԥшрала избаз, слымҳа иаҳаз, Асовет аамҭазтәи ачынуаа дуӡӡа – КПСС Ацентр комитет амаӡаныҟәгаҩ, академик А.Н. Иаковлев иқәгылара аҟнытә фактк. Уи ауаҩ, жәашықәсала марксисттә-ленинтә ҵара дамҵахырхәон, нцәахәыс иԥхьаӡон, ауаа ирылаирҵәон иаргьы аполитикатә иерархиахь есааира дханагалон, атәыла зегьы аҿы иажәа ԥхылданы дҟанаҵон, ажәакала, аԥсҭазаара ишиҭахыз қьаф алиуаартә еиԥш дышьҭыхны дакын. Аха уамашәа иубаша, Асовет Еидгыла шеилаҳазҵәҟьа дыԥхамшьаӡакәа 360 градус дықәгьежьны иахьа уажәраанӡа агха ду сыман ҳәа мап ацәикит дзааӡаз, дзыхьчаз, академикра аҩаӡара аҟынӡа дназгаз, марксист-ленинтә ҵара шьаҭас измаз асовет мчра. Ари асовет аамҭазтәи ачынуаҩ ду ихамелеонра иугәаланаршәоит аԥсуа жәаԥҟа «ахьаԥарч зхылҵыз иахыччон» ҳәа ирҳәо.
Ариаҟара сзырҳәаз, аҭоурых ахь схьазырԥшыз Кәасҭа Герхелиа ипоема «Наҳар» ауп, избанзар, уи уанаԥхьо, амҽхак шдуумгьы, уҿаԥхьа иаацәырҵуеит асовет шықәсқәа раантәи аԥсҭазаара аҵабыргхаҭа, конкретла иугозар, изызҳауаз, ашкол аҿы аҵара зҵоз ахәыҷқәа агәырӷьареи алахҿыхреи згымыз ииашаз ахықәкы змаз, аромантикатә цәа зхаз рхаҿсахьақәа. Урҭ Наҳар, Ҭемыр, Ражьден – апоемаҿы автор зсахьа ҭихуа – маҷк аҟара ирыцҵаны иҟаҵазаргьы, ихыҭҳәаам, усҟантәи аамҭа иаԥацәан. Ишҵаҩцәазгьы дара рзы ихадараз аҵара анаҩсангьы, рыхшыҩ азцон иаарыкәыршаны иҟаз аԥсҭазаара рныруан, имаҷымызт уи иқәнаргылоз апроблемақәа еилыркаауазгьы. Араҟа изаҟаразаалак, иахырҟьо, мамзаргьы имцу ҳәа акгьы ыҟаӡам, Наҳари уи иҩызцәеи рхаҿсахьақәа рҿы. Урҭ, еиҭасҳәоит, асовет аамҭазтәи ашколхәыҷқәа ирҟазшьаз, излаҟаз акәын, избан акәзар, рҵаратә процесс иацны ирыларааӡон, итрадициан иҟалахьан. Абри аус ԥшьаҿы – ахьыбҿар аԥсабареи аџьеи рыбзиабара рылааӡараҿы асовет хәыҷтәы литература иалнаршаз рацәаӡоуп. Уацәымшәакәа иуҳәар алшоит ашколқәранӡеи уи ашьҭахьи ахәыҷқәа рзы ахааназгьы имажәуа, хаҳара злоу асахьаркыратә ҩымҭақәа аԥырҵеит ҳәа.
Жәаҳәарада, аԥсуа литература (Асовет Еидгыла аԥсы анҭазтәи ашықәсқәа раан иаԥҵахаз ахәыҷтәы ҩымҭақәа роуп араҟа зыӡбахә сымоу) абри азеиԥш процесс ахырхарҭа ахаҿы иаанамгар залшомызт.Апоема «Наҳар» акәзаргьы, асовет хәыҷтәы литература иацәаҩаз уи адунеи аҟнытә иаауеит, даҽакала иуҳәозар, Наҳар, Ражден, Ҭемыр уҳәа егьырҭгьы ирымаз аҟазшьақәа, иаҳҳәап аџьеи аԥсабареи рыбзиабара, аколлектив аҽалархәра, апатриотизм цәанырра амазаара, аиҩызараҿы аҳәоуеиқәшәара, аихаҵгылара уҳәа убас иҵегьы.
Апоет иҩымҭа «Наҳар» аҟны иаабоит абри аҩыза асахьа: Апионерцәа рыҩны иқәышәҭраа ицарашәа игылоуп иԥшӡаӡа ирхианы. Уаҟа ашколхәыҷқәа аӷьӷьаҳәа ргәырӷьабжьы ҩныҩуеит, ишәаҳәоит, икәашоит, ихәмаруеит ахьыбҿар. Ара иҟоуп ақыҭа школқәа рахьтә иааз аҿар баҩхатәра аазырԥшуа. Ажәакала еиҭарсшәа иуҳәозар, аҿара аҳра ауеит. Абра дрылоуп апоема афырхаҵа хада, ашьхарыуа ҷкәын Наҳар. Автор уи исахьа ҭихуеит иаразнак улаԥш дыҵашәартә, бзиа дубартә еиԥш.
Акәымжәы ишәуп дкалаӡа, Ишьапԥынҵақәа кәырӡа,
Ишьоуп уи ишьацәхыртәыга, Ижәҩахыр ԥџаџа игәышԥы ҭыга, Иҟама хәыҷ, имаҟа.
Заҟа деиқәшәоузеи уи заҟа!
Абас даацәырҵуеит аԥхьаҩ иҿаԥхьа Наҳар.Аха уи ихала дауҟаху, иҩызцәа Ражьденгьы Ҭемыргьы иара иеиԥш аҷалапеиԥш еилаҳәаны ивагылоуп асцена иқәԥраауа иблахкыгаха. Егьырҭ зегь еиҳа ихәыҷқәоуп, урҭ дрыцуп рхада рырҵаҩы Џьаҭ-иԥа Кәҷыр. Асцена аԥарда аатит. Игәы ҭгәырӷьаауа абар уаҟа даақәгылеит Наҳар, инапқәа шьҭыхуа ирххашәа, далагеит иара ажәеинраала аҳәара, хәыҷ-хәыҷы иҩызцәа икәшеит еилачы, агәырӷьара рҿаҳәҳәы, нас Наҳар аффа дшьацәхыртәуа асцена даақәлеит. Абар автор ари асцена асахьа шҭихуа:
Уи ишьҭарххны икәашауа, Иаақәлеит гәыԥҩык ҷкәыни ӡӷаби... Наҟ-ааҟ рыҽшаны еицлабит, Адгьыл ржуашәа зны иҟарҵоит, Акы рҽахуеит, ак ларҵоит,
Нас еилырхуашәа аӡахәа,
Рнапқәа шьҭыхуа еицырхәхәа Рҽеиқәыршәаӡан икәашоит,
Наҳар ииӡбаз акәашашьа – «Абаҳча ааӡаҩцәа рыкәашашьа». Ахәаԥшыҩцәа уи згәаԥхаз,
Рнапқәа еинырҟьоит дыдраҵас.
Абас ашәаҳәарақәеи акәашарақәеи ирымҽхазкыз агәырӷьара ду ицо апионерцәа рыҩнаҿы автор иааирԥшуеит пафос ҳаракыла усҟантәи аҿар ирҟазшьаҷыдаз аромантикатә цәа ахаҵаны. Иҟалап иахьатәи аҵаҩы иара ажәа «апионер» ахаҭагьы акгьы ианамҳәозар,
зынӡа иаҵанакуа мамзаргьы дара апионерцәа зусҭцәоу изымдырӡозар ауеит, аилкаара ицәыуадаҩхар алшоит. Избан акәзар, уи аҿар иахьатәи рыԥсҭазаараҿы аҭыԥгьы аҵакгьы амаӡам. Аха усҟан апоет ипоема аниҩуаз аамҭазы, еиҭарсшәа иуҳәозар, акомҿар, акоммунист хыҵхырҭаси, лагарҭаси ирымаз апионерра акәын. Уаантәы иалагон зегьы. Убри азын мацарагьы, даҽак аӡбахә ҳамҳәаӡаргьы, ахьӡ ду аман, аҳаҭыр акәын. Ус шакәу имырхьааӡакәа иамырҵабыргуеи ЦК ВЛКСМ аорган иатәыз 1925 шықәса инаркны Москва иҭыҵуаз агазеҭ «Пионерская правда».
Ари ахаҭагьы аинтерес зламоу ала аҭоурых ҳгәалаҳаршәап. Абар уи азы «Советский энциклопедический словарь», 1970 шықәсазы Москва ашәыҟәҭыжьырҭа «Советская энциклопедия» аҟны иҭыҵыз, иаҳәауа: «Пионер (от франц.  – первопроходец, зачинатель) 1) Человек, первым проникший в неисследованную область, прокладывающий новые пути в к-л сфере деятельности. 2) Член Всес. пионерской орг-ции им. В.И. Ленина и ряда дет. демократических оргаций в др.странах. В СССР в 1977 – 25 мил. П.».
Изхысҳәаауа, усҟантәи ауаажәларратә политикатә ҭагылазаашьа ашәага-загала уахәаԥшуазар, апоет зсахьа ҭихуа апионер ҷкәын Наҳари уи иҩызцәеи акала иҟәнушьо иҟаӡам, ишқәыԥшӡақәазгьы рышколтә ԥсҭазаараҿы ицоз аусқәа рыҽрыладырхәуан. Ус анакәха, азин рыман асахьаркыратә литератураҿгьы ацәырҵра, иперсонажқәаны аҟалара. Кәасҭа Герхелиа машәырны иауаԥиҵа мамзаргьы ихы иауҭиҳәаах, иауихәыцх. Наҳаргьы уи иҩызцәагьы аԥсҭаззаараҿы иҟан азоуп алитературатә ԥсҭазаара аиоура изаԥсахаз.
Апоема аҩбатәи ахаҿы (зынӡа уи х-хык рыла ишьақәгылоуп) иҟалараны иҟоу ахҭыс аҽартлоит, уимоу, угәы зырхыҭхыҭуа адраматизмқәа аҵубаауа аҟынӡа. Иҟалаз уи ауп, аҵаҩцәа апионер ҩнаҿы рыхәмарратә,
рашәаҳәаратә, рыкәашаратә еицлабрақәа анхдыркәша, рырҵаҩы азин риҭеит Наҳар иҩызцәеи иареи апарк аҿы иаанеиҩеирц, урҭгьы убра арадио иаҳәоны ираҳаит шарԥазы аҵаа бжь-градуск иреиҳаны иҟалоит ҳәа. Абар уи асахьагьы:
Адәахьы ихьҭан оумала, Уздәылҵшамызт ала-мала, Иҿыхьанҭаӡа исуан аԥша, Аҵаа иарӷьеҩуан аҽыкша.
Ари ажәабжь зегьы реиҳа Наҳар ихьааигеит. Иҩызцәа Ҭемыри Ражьдени уиаҟара иацрамлеит, абаҳча аҵаа ацәыхьчаразы уаҵәтәи аус ахь идырхеит. Аха Наҳар ауыха аџьабаа ибазаргьы, иҩызцәа ныжьны дымцар имуит, избанзар, уи даныхәыҷыз инаркны аҵиаақәа бзиа ибон, рааӡара, рыхьчара илшоз ала еснагь дазыхиан. Уи аҭыԥгьы аҩымҭаҿы нап адкыланы, агәыбылра аҵаҵаны иаарԥшуп, ипоезиатә хаҿсахьоуп уҳәартә еиԥш. «Ддухан знык ашкол данҭала, Бзиа ибеит иара лымкаала Аусура иазкыз аурок», – иҳәоит апоет. Аха абзиабара мацараҿы дмаагылт, иаԥшьгаралеи иусуралеи иааирԥшит аҟазшьа бзиа, уи дшазыҟаз, дара рышкол иатәыз адгьыл иҩызцәеи иареи напы адыркылт, иаҳа ииашаны иуҳәозар, абаҳча ааӡара иалагеит рырҵаҩы дрыцырхырааны. Автор ишиҳәо еиԥш, «дара ртәала аԥсабара Амаӡақәа урҭ ирҵон, Аџьабаа баны даара Аԥышәақәа кыр ҟарҵон. Мичуринаа қәыԥшқәа ракәны Иҟалеит дара лассы, Адуцәагьы иршьеит лакәны Ҩышықәса рыла аҵәа зҿассы, Урҭ илырхыз анашԥа».
Анаҩсан иаабоит Наҳар ихьӡ заҟа пату ақәлаз, ишьҭыҵыз аҵара ахьиҵо ашколаҿ.
Ҳазыӡырҩып автор уи ииҭо ахәшьара зеиԥшроу: 237
Наҳар иакәын, нас ишԥа, Ираԥшьызгаз уи зегь раԥхьа, Урҭ изырҳәон: – «Ҳагроном». Дԥагьамызт иҩызцәа рҿаԥхьа, Иҟазшьа зегьы иргәаԥхон. Уажә абар, уи фба рҿы дтәоуп, Ҵаҩы бзиас дыԥхьаӡоуп.
Ас иҟаз аҵаҩ гәеилыҷҷа аҵаа ӷәӷәа ҟалоит ҳәа арадио ианаҳәа рышкол баҳча игәаламшәар ауазма, аҩада ишысҳәахьоу еиԥш, уахь деихеит. Амала, амашьына Наҳар дызгоз иқыҭахь акәӡамызт иахьцоз аҟнытә 15 километра шьапыла ацара иқәшәеит, арахь лашьцоуп, ишырҳәо еиԥш, ула аҵәыршы ҭакызар иумбауа. Амҩа дықәлеит деиханы, ашәара захьӡу зынӡагьы ихаҿы иааигом (дшәаргьы гәыбӷан узиҭом, макьана ф-класск рҿы ауп дахьтәоу), дзызхәыцуа ииааӡаз абаҳча аҵаа ацәыхьчароуп. Ари аҭыԥгьы автор ибзианы асахьа ҭихуеит (џьара-џьара ахҭыс маҷк аҟара иазырҳаны, мамзаргьы ахыҭҳәаа аԥыжәара аманы иахьҳәоу ыҟазаргьы) Наҳар ихаҿсахьа ҳнарбартә, насгьы иаҳгәаԥхартә еиԥш. Аиашаз амҩа шәарҭоуп, ҿҟьарсҭоуп, бнатоуроуп гыгшәыгҭроуп, аха акгьы агәхьаа икым, абаҳча еиқәирхароуп. Абар уи асахьагьы:
Мап, Наҳар дшәаӡом зынӡаскгьы, Дшәо еихимгац уи шьаҿакгьы, Иҟама хәыҷ ахы икуп,
Ҩызас имоуп, уа иҟәнуп. Ашьхақәа рахь уи дыԥшуеит, Аарла ишкәакәаӡа ибауеит, Дрызгәыкуп. Игәы ҟарҵоит,
Урҭ дрыхьчошәа иԥхьаӡоит... 238
Аҵыхәтәан иныҟәараҿы ауадаҩрақәа иԥгылоит, аха зегьы дыриааины, ашамҭазы иқыҭа дналалеит дааԥсадкараха. Аха ассир ибауеит, заа адырра роухьазаарын дара, абаҳчара амандаринақәа, апатырқалқәа – еиқәдырхеит, аҵаа ԥхьарцеит мцала.
АҵхыбжьонамҩаиқәлазНаҳар,акыихьырҳәадшәаны ирҵаҩы дишьҭалан даазап. Уи алагьы ихыркәшахоит апоемагьы:
Наҳар даҿуп ихәыцра алҵра, Иҟақәоу зегь уи шьҭа ибоит: Адырра роухьазаап дара, Амандаринақәа еиқәдырхоит.
– Уф-гәышьа, – иҳәан иара. Ииулакгьы дааԥса дқьыԥа,
Уаҟа ахҵысҭа данынахыԥа, Ирҵаҩы дахьгылоу абар! Иаразнак идырт Наҳар Дишьҭаланы дшааз иара, Дыԥхашьан, уи дахьцара Изымдыруа, ԥыҭк дынхеит,
Иӡӷы цәышхеит, иҟаԥшьхеит. Нас дшәа-гәырӷьо игәы ԥшааны, Ишҟа иҿынеихеит игәаӷьны.
Апоема анҵәамҭаҿ иаабоит Наҳар игәҭакы – амандаринақәа реиқәырхара шынаӡаз иара хаҭала иҽалаирхәаанӡа.Абри абас шакәугьы автор ихаимыршҭит ихадараз деталькгьы. Уи убри ауп, аҩымҭа афырхаҵа ирҵаҩы иамҳәаӡакәа, насгьы хаԥышәала, аҵх лашьца далыхәхәа ицара шиашам, дшадымгыло. Ус шакәу аҳәоит уи дыԥхашьа-ԥхаҵо, иӡӷы зны ицәышхо, зны иҟаԥшьхо ирҵаҩ иахь ацәырҵра зицәыуадаҩхаз. Аха игәаӷьит, избанзар, дыццакцәазаргьы, агха ҟаиҵазаргьы агәҭакы бзиа иазҳәан, иқәлацәагьы урҭ иреиҳаугьы изҿыԥшыша
акы акәын – аҵх лашьцеи, абнатоуреи, агыгшәыгқәеи акгьы рыгәхьаа мкыкәа уаҩынаӡак иеиԥш иааирԥшыз афырхаҵара. Убри азоуп аԥхьаҩ аҵаҩы ҷкәын Наҳар бзиа дзибаз, иҟаиҵаз агхагьы уиаҟара хырҩ зазиуа.
Кәасҭа Герхелиа иаҳхысыз XX-ашәышықәса аҩбатәи азыбжазы аԥсуа хәыҷтәы литература иалаигалеит аромантикатә цәа хаа зыҟәнышьшьы иҟоу апоема ҟаимаҭ «Наҳар». Уи Наҳар ихаҿсахьала иаҳирбеит усҟантәи асовет хәыҷқәа рыԥсҭазаара аҵабыргхаҭа, иаҳҳәап, рхәыцшьақәа, ргәазыҳәарақәа, рдунеихәаԥшышьақәа, иаарыкәыршаны иҟоу аԥсабара ишахәаԥшуа, ишахӡыӡаауа, ацхыраара ахьаҭаху ишазыхиоу уҳәа убас иҵегьы. Насгьы иазгәаҭатәуп даҽакгьы. Ашьхарыуа ҷкәын Наҳар, дызлиааз аамҭа адоуш цахьеит, усҟантәи апионергьы дабаҟагәышьоу, аамҭеиҭасра дагахьеит иҳаидеи ыҟамкәа. Ари еилкаауп, аԥсҭазаара адиалектика ус адыруеит, иџьашьатәӡам, имеиҭасуа, идунеитәу ҳәа акгьы ыҟаӡам. Иаҳҳәап, ажәа аҟнытә апоет ифырхацәа Наҳари уи иҩызцәеи рыԥсы ҭаны иҟаӡазаргьы мыч рымаӡамкәа иажәны ихырқәақәо итәазар акәхап. Акызаҵәык ирылшо убри ауп, изыхшаз, изааӡаз, зымаҵ руаз абаагәареиԥш изықәгәыӷуаз (Горбачови, Ельцини, Шеварднаӡеи, Иаковлеви уҳәа иреиԥшыз ачарҳәаҩцәа еилаҟәыбаса иргаз) Асовет Еидгыла агәхьаагара ауп. Аха уи амацара апатриотизмра ишацырҟьоугьы, ахьаа ада уаҳа иунаҭозеи?
Абри абас шакәугьы, Кәасҭа Герхелиа ипоема «Наҳар» 1958 шықәсазы ииҩыз иахьатәи аԥхьаҩ хәыҷ изы иажәӡам, уаҟа ицәыргоу азҵаарақәа, аҵара зҵо ахьыбҿар иранаҳәо, нацәақәкыла иднарбо рацәоуп иаҳҳәап, ауаҩы иԥсҭазаараҿы аџьа, аусура аҵакы шдуу, уи ада дышхәарҭам, аԥсабара бзиа ишбатәу, абна шыхьчатәу, абаҳча шааӡатәу, иаалырҟьаны иҟало аҭагылазаашьа хьанҭақәа раан агәымшәареи аҟәыӷареи шаарԥштәу, ишеидгылатәу уҳәа убас иҵегьы.
Аҩада исҳәаз ахшыҩзцарақәа рнаҩсангьы, апоема абзиарақәа ируакуп ахы инаркны аҵыхәанӡа илыԥшааху ажәала иахьеиҿартәу, насгьы ахҭысқәеи ахаҿсахьақәеи ргәынкылара аԥхьаҩцәа хәыҷқәа рзы имарианы, рҿаҿы иааиуа, еихышәшәа иахьцо. Ирацәоуп аҩымҭа «Наҳар» иамоу абзиарақәа ирхуҳәааша. Аха иаҳҳәаз азҳархап. Акызаҵәык, аамҭеикәшара иахьацәынхаз, аҩымҭа ҿыцҳҳараӡа иахьатәи аҵаҩцәа рҟынӡа иахьааӡаз, ахәажәцәа ахьахамлаз, афакт амацарагьы маҷ аҳәоума? Ааи, аамҭеикәшара аҿаԥхьа асахьаркыратә ҩымҭа бзанҵы иҭаслымхаӡом, анапы иҩахаӡом, аԥсы шҭоу иаанхоит.
Убас иҟоу акоуп Кәасҭа Герхелиа иҵаратә шықәсқәа раан иаԥиҵаз ипоема «Наҳар».
АНАРХА
Акомпиутертә технологиа аӷра иҭшааз аинтернети, аквафони, амобаили ианрысакьаҳәымҭоу аамҭазы, анапылаҩыратә асалам шәыҟәқәа зҭахы, зҩызцәа, зықәлацәа рахь изыҩуа рхыԥхьаӡара есааира агхара иаҿуп. Ишнеи-шнеиуа зынӡа ирхашҭыргьы ауеит. Избан акузар, иахьа уахьыҟазаалак адунеи аҵыхәа угылазаргьы, хыхь зыӡбахә сҳәаз атехнологиатә еимадарақәа рыла иахьуҭаху уцәажәоит, иуҭахугьы џьабаада иуҳәоит. Ари, ҳәарас иаҭахузеи, атехникатә прогресс иҟанаҵаз, хәарҭара злоу аартра дуқәа ируакуп, насгьы уи аҿы мацара иауаагылахуа, ҳаԥхьаҟагьы аҭҵаарадырратә ҵакы змоу аҿыц аартрақәа, уажә зынӡа ҳахшыҩ ззымцо акыр ҟанаҵашт. Ари апроцесс ишдыру еиԥш, атехникатә процесс аҿиара ԥхьаҟа ацара иадиалектикоуп, ауаатәыҩса рцивилизациа асфераҿ иҟоу зегьы реизҳа-зыӷьара, – иахьа аҵкыс уаҵәы реиӷьхара –иатәышьҭроуп, иазҳәоуп.
Уи апроцесс хышхыҵәа дарбанызаалакгьы аԥынгылара, аанкылара аӡәгьы илшом, аҵарауаа дуқәа, ахшыҩҭрақәа исахьаркшәа иуҳәозар, аӷәра ақәыршәны амҩа арҭахьеит. Уи, жәаҳәарада, ԥхьаҟа иахьцо бзиоуп, аԥсҭазаара анарха амазаара иасимволуп. Аха абри убас шакәугьы, ара иҟоуп узыцәшәаша, ухаҿы иааугаша атехникатә процесс иадҳәалоу жәпакы. Убарҭ иреиуоуп, амра асистемаҿы иҟоу ҳапланета ахаҭа аҟазаара ашәарҭара иҭазыргыло еиҵаҵоу атомтә, аӡритә уҳәа иреиԥшқәоу абомба хлымӡаахқәа. Анцәа иумҳәан, урҭ рыҟажара, иаԥызҵаз ауаҩы имчи ихшыҩи анрықәымха, ҳаӷеиҭа, акәты ашьыга ашьацәхыԥ иҵнахит ҳәа рымҳәои...
Аҭҵаарадырра иҟанаҵо атехникатә револиуциа аалыҵ ацәгьеи абзиеи ртәы уаҳа саламлакәа (уи зусу занааҭла иазыҟаҵоу, зыԥсҭазаарагьы аханатә уи иадҳәалоу аҵарауаа роуп), иазгәасҭоит амобилтә телефонқәеи иахьатәи ауаҩи реизыҟазаашьа иахьысуа зҵаарак. Уи, азнык азы аӡә игәы иаанагар ауеит, уиаҟара аҵанамкуашәа, аха инарҵауланы уазхәыцыр, аусқәа зынӡа даҽакала ишыҟоу убоит.
Ишдыру еиԥш, ауаҩы (аханатәгьы ус иааиуеит)доуҳала дбеианы, ауа, аҭахы, аҩыза, ақәла рзы дразны, дгәыбылҩны, арыцҳашьара иланы дзааӡо, иԥсадгьыли иуаажәлари рҭоурых идыруа, дпатриотны дҟазҵо афактор хадақәа ируакуп ашәҟәы, иҵегь инарҭбааны ухаҿы иааугозар, асахьаркыратә литература. Ари ауаатәыҩса рыԥсҭазаара аҵабыргхаҭаҿ аксиомак иаҩызоуп. Амала абраҟа иумҳәар ауам ашәҟәы аԥхьаҩцәа рхыԥхьаӡара армаҷра аус аҟны ацхыраара ду шыҟарҵо аҭҵаарадырра атехникатә револиуциа раалыҵ – аинтернети, акомпиутери, амобилтә телефонқәеи. Урҭ хыхь зыӡбахә ҳҳәаз атехникатә мыругақәа ирымоу алшарақәа ирыбзоураны аԥхьаҩ деиқәԥах дыркуп, рнапаҿы дҭаслымхан дыҟоуп. Еиҳарак ас ахьыубо иахьатәи аҿар рымацара рҿы
акәӡам, уи ааԥшуеит аинтернет-компиутертә система атәы шьахәла изҵаз аиҳабыратә абиԥарақәа рҿгьы.
Иахьа уахьнеилак, иарбан ҩнаҭазаалак аҿгьы, ажәытә еиԥш, уаҩҵас иудтәаланы иуацәажәаӡом, (ателевизоргьы дара рзы кәрыжәаа ирықәлахеит, иажәит), досу анҭ аҩада еиқәысыԥхьаӡаз атехникатә маҭәахәқәа кны итәоуп, уаха рымам. Амҩан акәзар – аҵкыс еицәаӡоуп, ацәажәара мацара акәзар, уи ухы иқәукрын, иааҟәымҵӡакәа идырыхәмаруеит ателефон хымпыҿкақәа. Гәмырҿыӷьгас ирымоуп. Нас абарҭ роума ауаҩы дзааӡо, дҵоураны дҟазҵо, ашәҟәы бзиа избо, иаԥхьо? Мап, урҭи ашәҟәи ирзеилоу маҷуп. Ари апроцесс ас ԥынгылак амоукәа иандәықәла, ҳәарада, ҳаԥхьаҟа иҵегьы еицәахоит, арҽеишьа уадаҩӡахо аҟынӡа.
Дубап ԥхьаҩыкгьы згәы иаанаго арҭ ацәаҳәақәа равтор игәы каҳацәан, мамзаргьы аамҭа рацәа зфо ателефон хымпыҿкақәа дрыцәшәацәеит ҳәа. Араҟа агха сыхьуазар бзиоуп, аха аҭагылазаашьақәа ус иҟамзар ҟалап. Сыхшыҩзцарақәа рырҵабыргразы аҭыԥантәи аҿырԥштәқәа раагара салагом, уи хара сагоит. Акызаҵәык, асахьаркыратә литература аҵакы заҟа идуу, амҽхак ҭбаау, насгьы гәымбылџьбарала ижәылоу атехникатә револиуциатә аалыҵқәа рыдагьы анырра бааԥсқәа ҟазҵо иҵегьы шыҟоу ҳзырбо фактк аазгоит «Российская газета»* ианыз «При жизни Васили Шукшин считался «почвенником». Но его творчество было значительно шире этого направления» захьӡу астатиа аҟнытә. Аурыс шәҟәыҩҩ ду Васили Макар-иԥа Шукшин иҩыза гәакьа Иван Попов ишҟа ииҩуаз асалам шәыҟәқәа руак аҿы абар дызлацәажәо азҵаара закәу:
Абра иаагаз асалам шәҟәы ацыԥҵәаха амацарагьы иаҳәоит зыԥсҭазаара иалҵхьоу амилаҭ шәҟәыҩҩцәа дуқәа (Васили Шукшин иеиԥш иҟаз) рсахьаркыратә литература ԥхьаҟатәи аԥеиԥш заҟа иахӡыӡаауаз, хәызмаӡам доуҳатә мазараны, ауаҩы дзааӡоз, дҵоураны дҟазҵоз факторны ишахәаԥшуаз, насгьы аҳәынҭқарра аҟнытә иҵегьы игәцараку алаԥш ахазарц шырҭахыз.
Араҟа иаазгаз Васили Шукшин афоризмк иаҩызоу иажәақәа ҩын Асовет Еидгыла аԥсы анҭаз, адунеи анархыџхыџуаз аамҭазы. Аха урҭ иахьа аҭҵаарадырратәтехникатә прогресс ианасакьаҳәымҭо аамҭазы еиҳагьы рҵакы ӷәӷәоуп, даҽакала иуҳәозар, иҳарҳәо, ҳзыздырхәыцуа рацәоуп ашәҟәы, мамзаргьы ауаҩы дзааӡо асахьаркыратә литература зыԥсоу аилкаараҿы.
Избан акәзар, иахьа атехника убраанӡа амҽхак (аҭҵаарадырра асферақәа зегьы рҿы) ырҭбаауа аҿиара иаҿуп агәыҳалалра аҵанарӡыртә, уимоу, ихжәаны иуҳәозар, иахәлабгартә аҟынӡа.
Асахьаркыратә литература «хылҵшьҭрала» иакьарзу аепистолиартә жанр акәзар, ишдыру еиԥш иаҵанакуеит зегь раԥхьаӡагьы асалам шәҟәқәа, амшынҵақәа, хәҭакахьала амемуартә ҩымҭақәа. Алитератураҿы ицәырҵхьан антикатә епоха инаркны. Араҟа аҭагылазаашьа еиҳагьы еицәоуп, избан акәзар, амобилтә телефон хымпыҿкақәа иаркы-ирцә ҳәа ианыҟо аамҭазы дмаҷзар ҟалап ашәҟәыҩҩцәеи, аҵарауааи, аҟазара аусзуҩцәеи зҩызцәеи, зколлегацәеи рахь асалам шәҟәқәа зыҩуа, уи аамҭа ақәзырӡуа? Избан акәзар, иахьыуҭаху азы сыхиоуп ҳәа еиқәхаԥс рџьыбақәа ирҭоуп, мамзаргьы рыстол иқәуп ҳаамҭазтәи аԥсабара аџьашьахәқәа ирхыуԥхьаӡалаша амобилтә телефонқәа. Дымцәажәои, ииҭаху имҳәои, иԥырхагада! Ари, еиҭасҳәоит, ауаҩы ихшыҩ иарҿиаз аџьшьахәқәа ируакуп, адунеи ахы аҵыхәа ажәа агоит иаанагоит ԥықәсларак амаӡамкәа. Аха абри абзиахә-амобилтә телефон хымпыҿкақәа иҟарҵо аимадарақәа инарываргыланы – ауаҩы идоуҳатә культура иацәдырӡуагьы акыр ыҟоуп. Иара убри азы ашәҟәыҩҩцәа, аҵарауаа, аҟазара аусзуҩцәа досу дара рнапы злаку рзанааҭ аума, ус рхатә ԥсҭазаара иахьысуа аума, асоциалтә политикатә зҵаарақәа ирызкума уҳәа ргәаанагарақәа, рдунеихәаԥшышьақәа ртәы зҳәо асалам шәҟәқәа рыла анкьа еиԥш аҽеимадарақәа зыҟам, ма измаҷха, аҩра апроцесс шамахаӡак акәымзар, еиқәтәеит уҳәар алшоит! Избанзар, зегьы зымчу амобилтә телефон хымпыҿкақәа аус руеит, асалам шәҟәқәа рҩыха аӡәгьы ирҭом. Ари аҩыза аҭагылазаашьа ҳара ҳдоуҳатә ԥсҭазаараҿы (зыӡбахә сымоу аԥсуа шәҟәыҩҩцәеи аҵарауааи роуп) аҭыԥ иаҳагьы иамоуп, уимоу, уаанӡагьы амобилтә телефон хымпыҿкақәа цәырҵаанӡагьы здунеи зыԥсаххьоу ашәҟәыҩҩцәа аҵарауаа репистолиартә ҭынха (рысалам шәҟәқәа, ргәалашәарақәа, рымшынҵақәа...) урҭ рырҿиареи рыҭҵаамҭеи ишырҟәырҷахо, насгьы ишеиқәырхатәу ҳазхәыцӡом, изеицәааӡарызеи, абраанӡа ҳшааихьогьы, традицианы, егьырҭ амилаҭқәа рҿы ишыҟоу еиԥш изышьақәымгылац. Ус шакәу сара агәра сдыргеит аԥсуа шәҟәыҩҩцәеи аҵарауааи зыԥсҭазаареи зырҿиамҭақәеи ирзыскыз сусумҭақәа. Убраҟагьы исԥылон ашәҟәыҩҩцәеи аҵарауааи рҭынха иахьынӡахәҭаз ахылаԥшреи агәцаракреи шамамыз, атәымуаа ракәым, дара ирзааигәаз, рдаракәац иатәыз рыҟнытә. Еиҳарак асалам шәыҟәқәа пату рықәӡам, акы иаԥсоуп ҳәа иахәаԥшуам. Аиашаҵәҟьа уҭахызар, асалам
шәыҟәқәа рҿы ауп жәынгьы-ҿангьы гәаартыла, насгьи имшәа, имырҳа ацәажәара ахьыҟоу, агәаанагарақәа ахьеибырҳәо. Урҭ авторс иамоу ашәҟәыҩҩцәа, аҵарауаа рыԥсҭазаара иадаҟьақәоуп, аԥхьаҩ иҟынӡа изымнеиц маӡақәоуп. Баша иауиҳәах аурыс критик ду В.Г. Белински абарҭ ажәақәа: «Вся жизнь моя в письмах» ҳәа.
Аепистолиартә ҭынха ашәҟәыҩҩи аҵарауаҩи рхаҿсахьа инагӡаны аилкаараҿы иаҵанакуа рацәоуп.
Убри аҟнытә ҳлитературеи, ҳаҭҵаарадырреи, ҳҟазареи (ҳҳәынҭқарратә уаажәларратә усзурагьы убрахь инарылаҵаны) зџьабаа ыҟоу ауаа репистолиартә ҭынхагьы ихадароу раԥҵамҭақәа реиԥшҵәҟьа ихьчалатәуп, еиқәырхалатәуп. Иара усгьы дара аҩада ишазгәаҳҭаз еиԥш, ҳаԥсуа шәҟәыҩҩцәеи ҳҵарауааи, ҳҟазара аусзуҩцәеи рыбжьара асалам шәыҟәқәа рыла аимадара зынӡа имаҷӡоуп. Иара убас абри аус аҿы иҽеим, хаҳара злам анырра ҟанаҵеит Аԥсны аҳәынҭқарра аҩнуҵҟа аԥошьҭа аус ахьамуагьы. Ԥошьҭала аимадара аус ахьеиҿкаам азын аԥсуа кьыԥхь аалыҵ ҳажәлар, еиҳарак ақыҭақәа рҿы инхо, рнапаҿы ирауам, иаҳҳәап ажурналқәеи («Амцабз», «Алашара», «Аҟазара») агазеҭқәеи («Аамҭа», «Еҵәаџьаа», «Бзыԥ», «Ерцахә» «Аԥсны», «Республика Абхазиа»). Абригь, ателефон хымпыҿкақәа рнаҩсангьы, аепистолиартә литература аҿиара иаԥырхагақәоу иреиуоуп.
Зегьы сзырҳәаз, мамзаргьы схьаҵны сзырцәажәаз, Кәасҭа Герхелиа исалам шәҟәқәа роуп. Урҭ снапаҿы иҟоу рацәам, имаҷӡоуп, аха иҟоугьы срывсны сцар сҭахым, избанзар, акы, дара рхаҭақәа еиқәнархоит, ҩбагьы, иара поетк, патриотк, хӡырымгаҩык иаҳасабала ихаҿсахьа хадырҭәаауеит, насгьы уи Ҭырқәтәыла иҟоу ҳашьцәеи ҳареи ҳаибадырреи ҳаиҭанаиааиреи рхы аныркуаз атәы ҳнарбоит.
Уажәы ҳазыӡырҩып Кәасҭа Герхелиа исалам шәҟәы ахаҭа. Уи алагоит абас:
«Уа мшыбзиа, мшын-нырцә иҟоу ҳашьа, Ҳаираҭҭын!
Ааигәа ҳашәҟәыҩҩы Нели Ҭарԥҳа исзаалгеит агәырӷьаҿҳәаша – сашьа ду усахьа. Ари лакәуп аиашазы. Ԥхыӡ иаабар ихаҳамҵашаз аамҭа ҳахаанхеит аллаҳ имчала. Нарцәыҳәа акрыҟазар, ҳазхылҵыз ҳабдуцәа, ҳабацәа рыԥсы иадырзар акәхап, рыбаҩқәа адгьыл иахьыҵоу иқәацозар акәхап. Ҭаацәаныла зегьы ҳаилагәырӷьеит. Даанӡа умнеиааит, саб рыцҳа акырӡа уиеиԥшуп ҳәа зегьы иазырыԥхьаӡеит. Уи 1937 шықәсазы аамҭа бааԥсы далаӡгәышьеит. Сашьа еиҵби сареи ҳаб иашьцәа ҳрааӡеит.
Саб ихьӡын Маџьгәыр, сабду ихьӡын Кьамач, сабду иашьа ихьӡын Мысҭаф, урҭ раб ихьӡын Сасрыҟәа. Мысҭаф иԥацәа роуп ҳара ҳзааӡаз. Саныхәыҷыз сабду иашьа иҳәо саҳахьан, саб иашьцәа зегьы ахыҵны мҳаџьырра ицеит, сара сымала саанхеит ҳәа дгәамҵуа. Аха урҭ изусҭқәаз хьыӡҳәала исгәалашәом. Ирҳәоит, ҳара ҳажәла хҩык аишьцәа: Гьадлач, Ажьгьери, Кылкәыры ирхылҵит ҳәа. Ҳара ҳабиԥарак еиуаз ҳаанхеит, егьырҭ зегьыамҳаџьырра иагеит рҳәеит. Ҭаҟәмач: ишьҭрала, Басиаҭи Гьадлачи ирхылҵыз рахьынтә сара сырхаанны издыруан Шьаҳан, Џьгәаҭан, Маҳаид, Ҳабыџь, Кадыр, Чагә уҳәа Герхелиаа. Урҭ зегьы ԥсхьеит, ирхылҵыз хԥаҟа ҭӡы нханы иҟоу, нхоит Ӷәада, Тамшь, Арасаӡыхь ақыҭақәа рҟны. Сасрыҟәа ихылҵыз ҳара ҳашьҭра ахьынтә иҟан Мысҭафи Кьамачи рԥацәа – Кьамсыс, Ҭаҭласҭан, Маџьгәыр. Урҭгьы иахьа иҟам. Убарҭ ирхылҵыз ҳауп ҳара. Ҳанхоит Ӷәада, Тамшь ақыҭақәа рҿы. Сашьа еиҵбы имоуп жәаҩык ахшара, Иара хәышықәса рышьҭахь 47 шықәса шихыҵуаз иаалырҟьаны дыԥсит. Сара исымоуп аԥеи аԥҳаи. Рҩыџьагьы аҵара дуқәа рымоуп, Аԥсуа университет аҟны англыз бызшәа ддырҵоит
Иҟоуп Кьамсыс иԥацәа хҩык. Ҩыџьа нџьнырцәоуп, Аҟәа инхоит, реиҵбы дынхоит Ӷәада. Иҭаацәароуп, рхырыхшара ыҟоуп. Ҳаб иаҳәшьцәа рахьтә ҩыџьа рыԥсы
ҭоуп, егьырҭ ԥсхьеит. Иҳамоуп аиаҳәшьаԥацәа, Шьоууаа, Ҭараа, Быҭәаа, Бигәаа, Чачхалиаа, Адлеиаа. Еицырдыруа ашәҟәыҩҩы ду Иуана Аҭарба иан саб иаҳәшьа лакәын.
Сара амаҵурақәа срыман апартиа аганахьала, арадиои ателехәаԥшреи рганахьала, апарламент аганахьала.
1984 шықәсазы, сеиҵбы даныԥсы, иаалырҟьаны сгәы сыхьит, ӷәӷәала сычмазаҩхан, смаҵура акыраамҭа ишьҭасҵар акәхеит.
Уажәы ааигәа хар сымамшәа сҟалан, аҳақьымцәа азин сырҭеит аус зыуларц, аиҳабыра аҿы исылшо ус хәыҷык саҿуп. Ашәҟәыҩҩраҿгьы рацәак сыҽсызҟьом, иналаршә-ааларшәны, сгәабзиара излауала, акы насҷышә-аасҷышәуеит.
Аҳақьымцәа азин сырҭар, даараӡа исҭахуп шәышҟа анеира. Аллаҳ иҳәозар, убри сахьымӡакәа сыԥсрым. Даараӡа ҳгәы хыҭ-хыҭуа ҳазыԥшуп шәара шәааирагьы. Иаҳдыруазар ҳҭахуп, уаҟа бзазашьас ишәымоу, шаҟаҩык шәыҟоу. Уажәшьҭа абри еиԥш аамҭа анцәа ианҳаҭәеишьа аиҭанаиааира, аибабара ҳабжьаҳамҵар, ҳабацәа иҳанарыжьрым.
Иаҳауеи абрахь шәабацәа рыдгьыл ахь шәаартә еиԥш изыҟалондаз! Сгәы ишаанаго ала, ҳарҭ шьак-дак ирхылҵыз ҳауп, ус анакәха, иаҳуалуп аҭоурых ацәқәырԥа иҳацәнарӡыз аргьежьразы ақәԥара, ҳҿар аӷьацареи аҿиареи рымҩа изланаҳҵаша ҳазхәыцыр. Ааигәа Уарҳан Шамба исеиҳәон Бенаут ақыҭан дынхоит ҳәа Таиб зыхьӡу Герхелиа бырг бзиак. Убри аԥхьа днаргыланы ҳашьцәа уа иҟоу зегьы асалам сызрыҭ, сҭаацәа: Гәында, Беслан, урҭ ран Агәлариаԥҳа, сымаҳә Разанбеи рыхьӡала! Абзиаразы ҳаибабалааит! Шәгәыдыскылоит зегьы! Абра инасҭиуеит сышәҟәы хәыҷы, шәзаԥхьар сеигәырӷьоит даараӡа!»
Уашьа Кәасҭа*
* Ашәҟәы анҩу ашықәс арбаӡам, аха сгәы иаанагоит 1985 шықәса иахгам ҳәа.
248
Ари асалам шәҟәы ахцәажәара аҭахӡам, аҿахәы иара иаҳәоит, амала ауаҩы иаԥхьаз имбар залшом апоет Кәасҭа Герхелиа аԥсуа жәлар зегь реиԥш, амҳаџьырра иагаз ҳашьцәа рҭоурыхтә лахьынҵа заҟа ихьааны ицрыхоз, даргәаҭеиуаз. Насгьы уаҟа иубоит иаҳхысыз аҩажәатәи ашәышықәса анҵәамҭахьшәа Урыстәылеи Ҭырқәтәылеи рыбжьара аполитикатә ԥсҭазаараҿы ирыбжьалаз аҟәандарақәеи Горбачов иепоха ицәырнагаз аҽырҿыцрақәеи (уи Асовет Еидгыла аилажьра акәын хықәкыла изызҳәаз) ирыбзоураны, мшын-нырцә иҟаз ҳџьынџьуааи ҳареи ҳаимадарақәа еиҳа аиӷьхара ишаҿыз. Усҟан Ҭырқәтәылаҟа ацара-аарақәа ргәашә зынӡа имаатызаргьы, аԥсгарҭақәа еиҳа иаиуит, даҽакала иуҳәозар, анахьгьы-арахьгьы ицәывҵрааз агәашәқәа ҳашьцәеи ҳареи ҳаиҭанаиааира аус маҷӡак иазеиӷьхеит, еицәыӡыз ҳашьцәеи ҳареи ҳаигәныҩуа, ҳаибабо ҳалагеит. Ари зегьы ҳгәы зырхыҭхыҭуаз, шықәсырацәала ҳмилаҭ блақәа ҭраа иззыԥшыз, насгьы даараӡа ҳзеигәырӷьоз ак акәны иҟалеит ҳҭоурыхтә ԥсҭазаараҿы. Амшын нырцә иҟоу ҳашьцәеи ҳареи аиҭанаиааирақәеи асалам шәҟәыла аҽеимадарақәеи аус аҿы, уажәы Асовет Еидгыла еилабгеижьҭеи ақырҭуа мпыҵахалаҩцәа Ҳаԥсадгьыл иалаҳцеижьҭеи, ҳхатә милаҭ демократиатә ҳәынҭқарра ашьақәыргылара (ишымариамгьы, ԥынгыла шәкы шыҟоугьы) ҳанаҿу аамҭазы, ҳәарас иаҭахузеи, аҭагылазаашьа акырӡа еиӷьхеит. Уи зегь раԥхьаӡагьы иабзоуроуп Урыстәылеи Ҭырқәтәылеи еигәылацәоу ҳәынҭқаррақәак реиԥш реимабзиара, рыгәреибагара. Аха Кәасҭа Герхелиа иашьа ду иахь асалам шәҟәы аниҩуаз аамҭа еиҳа иуадаҩын,игәы ишаҭахыҵәҟьаз аҩра мариамызт, акылԥш-кылӡырҩцәа рацәан, еиҳаракгьы ҳгәылацәа бзиахәқәа рахьтә. Иага убас шакәызгьы, апоет исалам шәҟәаҿы иубартә иаҵшьны иазгәеиҭоит аԥсуаа иахьыҟазаалакгьы рҭоурых ԥсадгьыл Аԥсны шакәу, насгьы зегьы џьарак рџьынџь аҿы рыҟазаара
шакәу еиқәзырхо. Ари ахшыҩзцара ааирԥшуеит иабацәа рдаракәац ала.
Изхысҳәаауа Кәасҭа Герхелиа иеиԥш апартиа иалаз, зҭакԥхықәра ҳаракыз амаҵурақәа ныҟәызгоз, знапы ианыз ауаҩы изын зынӡагьы имариаз ак акәмызт ас еиԥш иҟаз асалам шәҟәқәа рыҩра. Аха уи иԥсҭазаараҿы ижәлари иԥсадгьыли, идаракәаци рҭоурыхтә лахьынҵа аԥхьа иргылон. Уаҩы ихьааигартә иҟоуп Кәасҭа Герхелиа дзызгәышьуаз, Ҭырқәтәыла инхоз ҳашьцәа рыбзазашьа хаҭала далаԥшны абара ахьилахьынҵамхаз. Араҟа аԥсцәаҳа игәыхәтәы дахьимыгӡеит. Убас дқәашьдахеит Миха Лакрбагьы. Уи асовет аамҭазы СССР ашәҟәыҩҩцәа Реидгыла ала ааӡабла Ҭырқәтәылаҟа арҿиаратә командировкала ацара азин анылих, цас иауазшәа, игәҭакы анагӡаха дахьымӡакәа, рацәак мҵыкәа иԥсҭазаара далҵит ҳашәҟәыҩҩ ду*.
Асалам шәыҟәқәа рыӡбахә анысҳәах, абраҟа иаазгоит даҽакгьы, аха уи Кәасҭа Герхелиа иҩымҭам абарҭ ацәаҳәақәа равтор иоуп изтәу, амала изҵанакуа, иззырхоу иара иоуп. Уажәы зны, аԥхьаҩ, ахаҭа аазгоит, нас аҵыхәтәажәа ацысҵоит:
«Кәасҭа! Зыӡбахә уасҳәалоз азы уаҳа ашәҟәы бӷьыц зыҩуам. Изыҩхьоу уа уархив аҿы џьара иагәыларшәызар акәхап, иуҭахызар имааибыр ҳәа умшәан, ари абӷьыцгьы уахь иацҵа, ргәы еибарҿыӷьуам! Ахәмарра Анцәа иҳагумырхан, сара уара уҟнытә ихымԥадатәны исҭаху абарҭ роуп:
1) Убиографиа, ааскьа зыҩра ҳалагаз атермин ала иуҳәозар, унысымҩа инарҭбааны, еиҳарак уабацәа рдаракәац иадҳәаланы, мамзаргьы ишьҭнахыртә еиԥш ирҳәоу-ԥшьоуны, ажәакала, урҭ рыӡбахә ала иуаҳахьоу ухы удыруа уаныҟала инаркны игәнукылаз уҳәа акы аабжьамыжькәа исызҩы, суҳәоит, Кәасҭа, умаашьан.
* Уахәаԥш: Руслан Қапба. Миха Лакрба. Аҟәа: Алашара, 1980. Ад., 91– 95.
250
2) Уара, Кәасҭа Герхелиа иузкны ашәҟәыҩҩцәа, аҵарауаа ирыҩхьоу, акьыԥхь збахьоу, изымбацгьы налаҵаны, ҩажәак ракәзаргьы акы аганахь инмыжькәа иҷыгәӡа еизганы апапка инагәылаҵаны, Кәасҭа Герхелиа изкуаматериалқәаҳәанақәыҩныиурхиоит.Аԥсышәалеи, урысшәалеи, қырҭшәалеи агазеҭқәеи, ажурналқәеи рҿы акьыԥхь збаз астатиақәа акы бжьаумыжьын. Ас зысҳәо, уара узлеиқәҷабу ала, иҵәахны иумазар ауп урҭ уара иузку зегьы. Убасгьы, ас адҵа зусҭо сара рыԥшаара сацәаашьаны акәым, аха иаҳхаагаз аибашьра ашьҭахь архивтә материалқәа рԥыхьашәара уадаҩӡахеит, избанзар, ақырҭуа фашистцәа ҳархивқәа еиқәыҷыҷы ирыблит, иргеит.
3) Исҭахуп иҭыҵхьоу ушәҟәқәеи апериодикатә кьыԥхь збахьоу уҩымҭақәеи зегьы. Сара исымоу, уара унапы ақәҵаны исуҭахьоу ашәҟәқәагьы убрахь инархыԥхьаӡаланы.
4) Устатиақәа, ууочеркқәа, улитературатә қәгыларақәа, уанчынуаҩыз иаҵанакуа аматериалқәагьы мап рцәыскуам (амала иуцәызӡом арҿиараз зегьы ирыцку аамҭа ахьуцәагаз, убаҩхатәра иахьаԥықәслаз агәаӷ сымоуп) исҭахуп.
Ашәҟәыҩҩы иԥсҭазаареи ирҿиамҭақәеи ҭызҵаауа ауаҩы изы хыхь еиқәысыԥхьаӡаз аматериалқәа хәы шрымам, сҳәара уҭахӡам, иудыруеит.
Кәасҭа, сара 15 мартынӡа  сҵакуп, уи нахыс схы сақәиҭуп, сызҿу уаанӡа салгап ҳәа сгәы иаанагоит. Ԥшӡала ҳнеиааит, 15 март аҽны хыхь зыӡбахә сҳәаз аматериалқәа рзы уа субап «сҽи скәадыри» еиқәҵаны. Агәра згоит уаанӡа урҭ ашәҟәы «К.Г.» азы исҳәаз аматериалқәа еизугап ҳәа».
Еснагь гәыкала иузыҟоу Руслан Қапба.
15,11, 96, Аҟәа.
Р. Абри ауп Кәасҭа изыҩуа, Анцәа ду исаҭәеишьозар, 1996 шықәса март 15 инаркны уара суҭоуп, даҽакала иуҳәозар, ашәҟәы «К.Г.» аҩра салагоит.
Егьырҭ ауаа дуқәа, ауаа дуқәа ирзырыҩлааит, мап ҳәа зҳәода. Ҳара рангла имаҷу ауаагьы ҳлитературатә ԥсҭазаараҿы ҳкәыкәыцыкәуа акы ҳаҿуп. Аха ҳарҭ зегьы, ихәыҷугьы идуугьы аамҭа ҳаԥнашәоит ҳхәыжә арԥыԥуа аҟынӡа. Аха ҩажәак нхаргьы, иаҳҷышәхьоу аҟынтәи уигьы ҳдоуҳатә мазаразы кыр иаԥсоуп ҳәа сахәаԥшуеит.
Амала, Кәасҭа, акызаҵәык суҳәоит, сызлагарц сызҿу аӡбахә џьаргьы иумҳәан, исзыҟаҵар, исызҭыжьыр аԥхьаҩцәа ирбап. Згәы иахәо рхаҵкы сцеит, згәы иамыхәо ҳахызбаауа дҟаларгьы уи иламыс иамазааит, сара исылшо ахәыҷала (Дырмит ду ида, абаа аӡәгьы ихимжәац), сгәы сыԥсы иаҭахны, мал дук снаҭоит ҳәа акәымкәа, ҳмилаҭ литература амаҵ зуеит.
Исхашҭхьан, аа исгәалашәаз, «страдициа» сзеилагом. Ӷәада сцаны, снаԥшы-ааԥшны ибаны саароуп. Ииашоуп, уқыҭа гәакьа уажәы исымбеит, снеихьеит, сааихьеит, стәахьеит, сгылахьеит, аха урҭ уара иуҵанакуамызт, даҽа зҵаарақәан уахь сназгоз. Уажәы салагарц сызҿу аус уара ианузкха, уа ухьӡала, ҷыдала сцар акәхоит. Ҵабыргуп, уа уқыҭаҿ саннеилак «Кәасҭа Герхелиа» изку амонографиа аӡәгьы иҩны исиркӡом. Аха еиҭасҳәоит, ухы ларха уахьиз, уахьааӡаз, ударакәац ахьыҟоу, зкыкахш уфаз уқыҭа гәакьа ахьыҟоу уадымбалакәа цәаҳәакгьы зҩырцгьы сҭахым, иагьысзыҩуам. Ус сашьцылеит, ус саауеит аханатә. Аҩада «страдициа» ҳәа сызҿыз ахьхацсыркыз абри уара уқыҭа иалиааз, ухаҭагьы лымкаала иуҭахыз, ҳаҭыр зқәуҵоз, аԥсуа поет гәлымҵәах Қаазым Агәмаа иԥсҭазаареи ирҿиаратә мҩеи анҭысҵаауаз ауп.
Сгәы иаанагоит сеилукаауеит ҳәа. Угәы ԥымҵәазар еиҭадаҽакгьы.Аҩныуаннеилак,арисыбӷьыцуанаԥхьалак аҭел усзас (2-73-51) иусҭаз «адҵақәа» урықәшаҳаҭу,
урықәшаҳаҭму.Уиҩажәакроупиаҭаху: «ааи,мамзаргьы «мап».
Ари абӷьыц сара изҩит Аԥсны ашәҟәыҩҩцәа Реидгыла аҟны имҩаԥысуаз еизарак аҿы сантәаз. Ҳандәылҵуаз Кәасҭа инеисыркит, аҩны уаннеилак уаԥхьа ҳәа нацҵаны. – Саԥхьап ма самыԥхьап, уи сара исусуп, – иҳәан, алаф алхуа иаасымихит.
Сара иҭел абжьы сазыԥшын. Ус аҭел абжьы геит, иаашьҭысхит Кәасҭа шиакәыз дырны. Иахьагьы слымҳа иҭыҩуашәа исаҳауеит агәалаҟара апафос зҵаз сҩыза гәакьа иажәақәа: «Руслан, убӷьыц ԥаса исзыуҩыз аҟны иҟасҵеит, иӡуам, уацәымшәан» ҳәа, – еиҭа даахлафааит. Нас инациҵеит: «ишызбо Руслан, усыцрыҵуам, усгьы суџьабаамхар ууам, исаҳаит иуҳәаз, иуҭаху аматериалқәа реиқәыршәара салагоит уаҵәыҵәҟьа инаркны», – нас ҩаԥхьа даахлафны, иажәақәа инарыциҵеит, «– Руслан, ани хыхь иқәтәоу, зылԥха ҳаура дысԥырхагамхар, иуҳәаз аҿы сыҟоуп, уажәшьҭа уаҳа исыргәагәом, угәҭакы анагӡараҿы урҭ зыӡбахә уҳәаз аматериалқәа сырхиоит уара иԥыуҵәаз аҿҳәаранӡа» иҳәан, – ибжьы зҭыҩны иааиуаз атрубка нықәиҵеит.
Сара урҭ иажәақәа сгәы иахәеит, уимоу, сызлагаз, сызҿу ашәҟәы «Герхелиа Кәасҭа» ҩны инасиркызшәа аҟара саргәырӷьеит, избанзар, исгәаԥханы изҩырц исҭахыз ашәҟәы мап ацәикуан. Ҵоуп, сара иара исиҭоз аматериалқәа рыдагьы, иҩымҭақәа рыла акы сыҩқәар сылшон, аха Анцәа иҟнытә, ихаҭа дыӷәӷәаӡа даныҟоу, данҳалагылоу, ихы-иҵыхәа, идаракәац, дзынҟьаздзынԥаз уҳәа, иара иуиҭо аматериалқәа кырӡа рыҵанакуеит иԥсҭазаареи ирҿиамҭақәеи рыҭҵаараҿы, насгьы урҭ иара иаҟара издыруада, хәызмаӡам малуп аҭҵаараҿы.
Аха, рыцҳарас иҟалаз, Кәасҭа Герхелиа ихатә материалқәа шеизигоз ала ажәа ансиҭагьы иамуит, игәабзиара
есааира иуашәшәырахон. Ус иааидгылеит 1996 шықәса, маи 17 – иуахҭа амш.
Уи аахыс 20-ҟа шықәса нҭыкәкәа ицеит. Баша ирҳәом мышкы иахыԥо шәымш иахыԥоит ҳәа. Иԥсаҭа шкәакәахааит, абас аҽармаҷҟәикзаргьы, аҽарлакьҭазаргьы, ашықәсқәа рацәаны ибжьалазаргьы, Кәасҭа Герхелиа изы изҩырц сызҿыз аидеиа касмыжьит, ҭҵааратә обиектны, маҭәарны садтәалоуп. Анцәа ду исаҭәеишьозар... Зегьы уи илаԥш ҳхуп, ҳаибарҭоуп.
Аҩада ишазгәасҭахьоу еиԥш, Кәасҭа Герхелиа иҩымҭақәа шәҟәны рҭыжьра дахыццакуамызт, уи изаҟаразаалак ицәаҩамызт ҟрыҵәрыла арҿиаратә ус ахәаԥшра. Ихадараны ииԥхьаӡоз афактор хадақәа ируакын дара аԥҵамҭақәа аԥсаны, рҿахәы рҳәо, аҭыжьра ада уаҳа ус рымамкәа, автор инапы рыҵыҵра акәын. Ус шакәу ҳзырбо аҿырԥштәқәа рахь иуԥхьаӡар алшоит адунеи збоз иҩымҭақәа (ажәеинраалақәа, апоемақәа, аизгақәа) ирыбжьоу аинтервал, ашықәсқәа реизыхарара. Иаҳҳәап, апоет раԥхьатәи ишәҟәы ҭыҵит 1959 шықәсазы; аҩбатәи – 1963 шықәсазы, убас егьырҭгьы.
Ҵабыргуп, ари азҵаараҿы ухаҿы иааумгарц залшом ҩ-ҭагылазаашьак. Акы, Кәасҭа Герхелиа асовет аамҭа иалиааз, иааӡаз, аҵара знарҵаз чынуаҩын. Ус анакәха, уи инапы ианнаҵоз аусқәа наигӡалар акәын, ажәакала, амаҵ иулар акәын. Ари аамҭа рацәа ицәагон, ирҿиаратә усура апроцесс атемп иагнархон, дҳәалаханы дакуан. Схаҭа заҟантә иҳәо саҳахьааз,– «Руслан, уҩыга стол ухы цқьаны, угәы ҭынчны уанахатәоу ауп арҿиаразы агәаҳәара ануоуа. Агәаҳәара цаҳәцаҳә ауп асахьаркыратә ҩымҭагьы зхылҵуа» ҳәа.
Ари иҵабыргыхаҭоу акоуп. Ҩбагьы, усҟан хыхь зыӡбахә сҳәаз ашықәсқәа рзы аԥсуа шәҟәыҩҩцәа, еиҳарак ҿыц аҩра знапы азыркыз, ирыҩлак, ишаарыҩлак аҭыжьра ауамызт, иуадаҩын, насгьы заа иҟарҵоз атемпланқәа
урықәныҟәар акәын, уи амч ала акәын ашәыҟәқәа шҭыҵуаз.
Изхысҳәаауа, апоет Кәасҭа Герхелиа, аҩбатәи ишәҟәы «Анарха» ауп. Уи ҭыҵит Аҟәа 1963 шықәсазы, убри аамҭаз «Аԥҳәынҭшәҟәҭыжьырҭа» аханатә иамаз ахьӡ ахыхны Аԥснытәи АССР агазеҭтә – журналтә ҭыжьырҭа Ашәҟәҭыжьырҭатә сектор ҳәа ахҵан. Ари Н. С. Хрушьчиов аорганизациақәеи, анаплакқәеи, араионқәеи анеидиҵоз, ианишоз, атәыла аекономика алашьҭихырц рхыԥхьаӡара анирмаҷуаз аамҭа иаҵанакуеит. Аха иара имаҵзура ду – Асовет Еидгыла Акоммунист партиа Ацентртә комитет амаӡаныҟәгаҩ хада – аҟнытә ихы данақәиҭыртә, даҽакала иуҳәозар, данылбаарга, ҩаԥхьа анкьа ишыҟаз еиԥш ишьақәдыргылеит, ажәакала иуҳәозар, иара иинициативала, насгьы ихаан еидырхыз анаплакқәа еидырҵеит, еидыргәагәалаз еидырхит, анкьатәи рҭыԥқәа рҿы инеит. Ииашоуп, ҳашәҟәҭыжьырҭа ԥасатәи ахьӡ амауит, уи ацынхәрас «Алашара» ҳәа ахырҵеит. Ари ахьӡ акыр шықәса иаман. Насгьы уи акала иҟәнушьо ишыҟамгьы, ишаԥсыуа хьӡугьы раԥхьатәи ахьӡ азыргьежьтәын, избан акәзар, акы, «Алашара» ҳәа захьӡу (ажурнал, ахәыҷбаҳчақәа...) рацәахеит, ҩбагьы, аҭоурыхгьы аҳаҭыр азы иазыргьежьтәын раԥхьаӡатәи ахьӡ «Аԥҳәынҭшәҟәыҭыжьырҭа». Абри аҳак ус наигӡеит апоет, апрозаик, аиҭагаҩ, ауаажәларратә усзыуҩы Платон Хәамԥа-иԥа Бебиа ҳмилаҭ шәҟәҭыжьырҭа директорс даныҟаз аамҭазы.
Аԥхьаҩ ухаҵкы, уажәшьҭа ҳгьежьып апоет Кәасҭа Герхелиа аҩбатәи ишәҟәы «Анарха» аилыргарахьы. Уи редакторс дамоуп раԥхьатәи аԥсуа поетесса Нели Ҭарԥҳа. Ибжьаршәны исҳәар сҭахуп Кәасҭа Герхелиа аханатә абаҩхатәра змаз, ҳмилаҭ литература ибзианы издыруаз аредакторцәа шиқәашьыз, иззымдыруада апоет изы аԥышәа ду змоу аредактор бзиа дзыԥсоу.
«Апоет Кәасҭа Герхелиа ишәҟәы «Анарха» иануп аҵыхәтәантәи ашықәсқәа рзы ииҩыз ажәеинраалақәеи апоемеи. Иажәеинраалақәа абжеиҳарак рҿы уи дырзышәаҳәоит иқыҭа гәакьа аԥсабара, уи абзанхара, дырзышәаҳәоит дзааӡаз, дызлыҵыз иуаажәлар. Иқыҭоуп изызку абзиабара ду зҵоу абарҭ ацәаҳәақәа:
Ихәыҷуп ҳәа уи азы изҳәада, Сқыҭа тәылоуп сара сзы. Сыԥсы зларсу сқыҭа Ӷәада, Иаргьы аларсуп са сыԥсы.
Иануп араҟа, иара убас ажәеинраалақәа аԥхьаҩ игәы иахәаша. Урҭ иреиуоуп: «Дкәашоит ан», «Уаридада», «Абаарыԥхра», жәлар рфырхаҵа Х. Мхонџьиа изку ацикл. Иуԥылоит ицҳафыруа аҟазшьа хәымгақәа хьыӡзыртәуа асатиратә жәеинраалақәа. Ашәҟәы ахы еиқәиҳәалоит ахәыҷқәа рзы иҩу апоема хәыҷы «Аиҩызцәа» ала». – ҳаԥхьоит ашәҟәы «Анарха» аредактор Н. Ҭарԥҳа иацылҵаз анотациаҿы.
Арҭ ажәақәа, ҳәарас иаҭахузеи, аԥхьаҩ изырхоуп, иааркьаҿӡаны инардыруеит аизга иану, иагәылоу аҩымҭақәа «гәыцәс» ирымоу, рыԥсыԥ лазга-ҩазго, апоет итематика уҳәа иҵегьгьы.
Иазыҟаҵо аԥхьаҩ иакәым (араҟа зыӡбахә сымоу иззаанаҭу алитераторцәеи, ашәҟәыҩҩцәеи, аҵарауааи роуп) абжьаратәгьы дацәымҩашьо ибоит арҭ аҩшәҟәык («Аԥсҭазаара абжьы», «Анарха») еиҿырԥшны ирыԥхьалак асахьаркыратә напҟазареи, атематикеи, астили рганахьала актәи ашәҟәы аасҭа, аҩбатәи аҩаӡара шыҳараку, даҽакала иуҳәозар, апоет заатәи илирика ашәагаа дышҭыҵыз, зхатә хаҿра змоу поетк иаҳасабала арҿиаратә мҩаду дшанылаз, насгьы еиҳа-еиҳа агәылҭәаара дшаҿу, иҵегьы уазааигәаны
иуҳәозар, иааикәыршаны иҟоу аԥсҭазаара ишьҭнахуа азҵаарақәа бла ҵарыла дышрыхәаԥшуа, афилософиатә дунеихәаԥшышьала ишидикыло, дышрызнеиуа, насгьы ауаҩы агәалаҟазаара изҭоз аҿара иамаз амчи, аенергиеи, агәаҳәареи рхыԥша, мамзаргьы рыԥсымчхара цәанырраԥхала ишиныруа уҳәа иҵегьы.
Ашәҟәы «Анарха» аԥхьаҩ иаҵибаауеит ихадароуп ҳәа ззуҳәаша даҽа хшыҩзцарак. Уи убри ауп: аизга еиднакыло аҩымҭақәа аҿара агәамч шрыдубалоугьы, ишырныԥшуагьы, дара рхаҭақәа аҿара ашықәс иҭысхьеит, ршәымҭахь имҩахыҵхьеит, насгьы алитературатә ԥсҭазаараҿы анарха шроуа агәра удыргоит. Автор ишәҟәы «Анарха» ҳәа баша ахьӡ аимҭеит, уи уа иану аҩымҭақәа дрықәгәыӷны, наҟ-наҟгьы анарха шроуа агәра игон азоуп ус еиԥш иҟаз ахьӡ зазиԥшааз.
Кәасҭа Герхелиа аҭоурых змоу ашьха қыҭа ԥшӡа Ӷәада ииз, иааӡаз, ихы идыруа даныҟала инаркны иԥсҭазаара аҵыхәтәантәи акәаԥ (амшқәа) аҟынӡа уи абзиабара ицәа-ижьы иалан имцаха, еснагь иқәнарԥхон гәыблыла дызшьышьуаз ашәахәа хаақәа. Уи злеибаркыз аԥсабара ссир дыргәытәуа, агәалаҟара бзиа иҭауа ибла ихгылан дахьыҟазаалак, иаҳҳәап: Урыстәыла ахахьы арра маҵзура ихигозма, ма Бақәа апартиатә иреиҳаз аҵара данҭаз аума, уимоу, иԥсадгьыл гәакьа аҳҭнықалақь аҿы дыҟазма, апоет гәыҳәԥыхшла дзааӡаз иқыҭа гәакьа абзиабара ицын, дырԥеиԥеиуа даман. Абри ауаҩытәыҩсатә цәанырра ҵаула иԥсыԥ алагаҩагара иалаз, ҳара иаабоит апоет иреиӷьу илирикатә жәеинраалақәа еиҳарак иҭәымҭахь даннеи иаԥиҵаз рҿы.
Ҳәарас иаҭахузеи, апоет иқыҭа аԥсабара аԥшӡара мацара дыхнахӡом, амацара дазышәаҳәаӡом. Уи лабҿаба ибоит, лоунытә иныруеит иқыҭа аԥшӡара ацызҵо, уи жәытә-натә аахыс изџьынџьны иқәынхо, зылҩаҵә ҩеиуа иуаажәлар шракәу. Урҭ роуп ақыҭа блас иамоу, ԥсыс
иахоу. Апоет дрықәгәыӷуеит зҭоурых ҵаулоу иқыҭауаа, рынхашьа-рынҵышьа, дазҿлымҳауп рыбзазашьа, насгьы иҭихуеит,аԥхьаҩ ихаҿы инхартә еиԥш поезиатә хаҿсахьақәаны.
Абас иҟоу ахшыҩзцарақәа ртәы зҳәо ҳара иаабоит, мамзаргьы иаарԥшуп аизга «Анарха» иану алирикатә – патриоттә жеинраалақәарҿы.Убарҭиреиуоуп:«Ааԥын сқыҭаҿы», «Сқыҭа мҩала», «Абаарыԥхра», «Сышкол аԥхьа». «Ааԥын сқыҭаҿы» акәзар, апоет дазышәаҳәоит иқыҭа гәакьа Ӷәада аԥсабараҿы зегьы рҽандырҿыцуа, аҿара ацәа анырхалоу, аԥшӡара аҳра анауа, уаха-саха ҳәа анхара адаушбжьы анықәыҩуа, илымҳа аҷыт аҩшәом Кәасҭа Герхелиа, иаҳауеит аԥсабара абжьеилаԥса, ибоит уи ааԥын аҽшеиҭанакуа, аҽшарлахҿыхуа, насгьы ихадароу, уаҟа ауаҩы дшаԥшәымоу. «Адгьыл шәаҳәоит. Уахьыԥшлакгьы – амра, амра... Салоушәа збоит Ажәҩан ӡыжь ду аҵамҵамра», – иҳәоит апоет.
Арҭ асахьақәагьы маҷ ҳарҳәома, ухаҿы иааумго роума, избанзар, ииашаны иҭыхуп, даҽакала иуҳәозар, аԥсабараҿы ацәырҵра шыҟаҵәҟьаз абжьы уаҳауеит:
Абна еилаҩҩит:
Ҷыррыт, шәыррыт, –
Гәырӷьа шәала.
Аԥсата каҳәҳәит,
Ахәы ԥшӡара ршәит иаҵәала.
– Кырр-кырр, каҩ-каҩ, – Абжьы ҭыҟьҟьоит амшзырҳага. – Кырр-кырр, каҩ-каҩ, –
Абна арҿыхоит амшзырҳага.
Арҭ ацәаҳәақәа уанрыԥхьо аҿыхара иаҿу аԥсабара ссир агәҭа уалагылоуп, ухы-угәы дырҭәуа. Ажәеинраалаҿ
аметафоратә хшыҩзцарақәа рыла иаарԥшу, иҭыху асахьақәа иҳарҳәоит анхацәа – ақыҭауаа рҿи-рнапи еиқәҵаны иштәам, ахандеира ишаҿу, рыԥсҭазаара шеилашуа. «Аҳәсҭақәа Ргәы аарҳәны амра ицәиаалоит. Ацәҳәысҭақәа Ашьшьы-шьшьыҳәа еималоит. Анхаҩы инапқәа Ишаҳәшаҳәуа амца рыҵҟьоит. Ацәеихақәа, Рраӡны хаԥыц ҟәашӡа идрыцқьоит».
Апоет иқыҭауаа абзанхара мҩа иахьану, анхараанҵыра иахьаҿу даргәырӷьоит, дрызгәдууеит, избанзар, идыруеит анкьаӡа зны ажәамаанақәа зыҩуаз абырзен поет Езоп ишиҳәаз еиԥш,  – ақыҭатә ԥсҭазаараҿы иаҵанакуаз.
Аџьа аӡбахә иадҳәаланы абраҟа ишәгәаласыршәар сҭахуп америкатәи ауаажәларратә усзуҩы Б.Т. Вашингтон иҳәахьа:
Абарҭ изрыцумҵарызеи америкатәи аполитикатә усзуҩы, аҵарауаҩ Б. Франклин иажәақәагьы:
Ааи, аџьа аус еснагь милаҭ еилых амамкәа ҳаҭыр ақәуп, избан акәзар, уи ада ажәлар рмышхәыбзазара зыҟалом. Уи апроцесс ԥҵәара ахьамам ауаҩы дҭәы-дыԥха дыҟоуп. Аԥсуа поетгьы ажәҩан ӡыжь ду аҵамҵамра далоушәа ибоит иқыҭа уаа агәацԥыҳәара рыманы инхо-инҵуа, игәырӷьаха ааԥынтәи рыԥсҭазаара ахьеилашуа. Ашәа изырҳәогьы убри ауп.
Жәаҳәарада, асовет аамҭазы ииз, иаԥҵаз егьырҭ ажәеинраалақәа жәпакы реиԥш, абри аҩымҭагьы ианыԥшуеит агәазыҳәара зҵаз асоциалисттә уаажәларратә пафос, даҽакала иуҳәозар, аԥсҭазаараҿ агәалаҟазаара. Автор баша иаҵшьны иҳәом «зегьы шәаҳәоит» ҳәа. Ари
усҟан азыҳәан, асовет уаа рыԥсҭазаара аҵабыргхаҭа акәын.
Асовет аамҭа 70 шықәса инеиԥшьны иамаз аҳра шцахьоугьы, уи еибаркны измаз аидеологиа шеилаҳахьоугьы, ианаазтәи адоуш ашьҭамҭа умбо, иумаҳауа иԥсит узҳәом, избан акәзар, уи иамоу аҭоурыхтә ҵакы ус гәрыӡ, шашәаӡ ибжьаӡуам, уажәтәи абиԥарақәа ракәым, наҟ-наҟтәи абиԥарақәа рзгьы ахы днардыруа иаанхоит Октиабртәи ареволиуциа дуӡӡа иаанагаз, ишьақәнаргылаз СССР ҳәа изышьҭаз, асоциалисттә уаажәларра шьаҭас, ҵаҵӷәыс измаз аҳәынҭқарра.
Абраҟа иаазгоит аҩада исҳәаз сыхшыҩзцара иақәҿызҭуа иҿыцу фактк. «Российская газета» август 22  аҽны иҭыҵыз аномер иануп акорреспондентцәа Елена Иаковлева, Игор Вирабов Урыстәылатәи Афедерациа акультура министр, арратә-ҭоурыхтә уаажәларра ахантәаҩы Владимир Медински имырхыз аинтервиу. Уаҟа ҳаԥхьоит:
260
Ҳгьежьып ажәеинраала «Ҳареи аамҭеи» ашҟа. Уаҟа апоет асовет аамҭа атәы иҵегьы инарҭбааны мҽхакылагьы фактлагьы иааирԥшуеит апублицистикатә цәаҩа зхоу, аграждантә лирика иатәышьҭроу ажәеинраала «Ҳареи аамҭеи» аҟны. Автор ауааи аамҭеи еицрымшәо хаҿсахьақәаны дрыхәаԥшуеит, даҽакала иуҳәозар, алакә аҟны зыгәра узымгаша ахҭысқәа еицыҟарҵоит, еицырхҭынхьаауеит, уимоу «Иахьа, иннаҵаанӡа аамҭа минуҭқәак, Шәышықәса ирылкәраа ицоит ауаҩ имч, Минуҭказ иҟалоит убыс еиԥш хҭысқәак, Аџьшьараҵәҟьа уадаҩны, узазымхәыцуа ҭынч». Ари зегьы Асовет Еидгыла абӷа знаҭаз, асовет ҵарауаа ирыбзоуроуп ҳәа дахәаԥшуеит апоет: «Жәац акәын ассир анилшаз Гагарин, Иацакәын аиҭаҳәатә анилшаз Титов; уажә сажәеинраала зҩаанӡа, егьараан, Адгьыл иахыкәшап уи ззыскырц сгәы иҭоу. Акосмос зыҩнеиԥш изызҭынчроу ахацәа, Ҳпартиа аҵеицәа иаԥызгаз афы, Николаев, Попович жәҩан афырхацәа, Амзеи аеҵәеи ирныҩыз зыбжьы», – иҩуеит Кәасҭа Герхелиа, асовет наука, акосмос аҳәынҷараҿы иамоу ақәҿиарақәеи аартрақәеи дреигәырӷьо.
Арҭ рҩызцәа ахҭысқәа имҩаԥысуаз асовет уаа зегьы аргәырӷьон. Акоммунизм аргылараҿы агәалаҟара бзиа рнаҭон. Кәасҭа Герхелиагьы асовет поетцәа зегь реиԥш, иреиӷьыз ипоезиатә цәаҳәақәа, иажәеинраалақәа рзикуан ҳаԥсадгьыл ду аҿы ицоз аҭоурыхтә хҭысқәа. Зынӡа ииашаны иҳәоуп акосмос ҭҵаарадыррала изҳәынҷо аҵарауааи акосмонавтцәеи ирықәку абарҭ ацәаҳәақәагьы:
Адгьыл зегь еиқәхарцоуп урҭ ажәҩан изхоу.
Урҭ ажәҩан ихоуп
ауаҩы игарц аиааира.
Ауаҩшьыга абџьар
царц еиҿышәшәа.
Ишәҭларцын адгьыл, ишәҭырцын есааира,
Ауаҩы дынхозарц, дмырҳа-дымшәа.
Абарҭ зегьы апоет изыбзоуроу ҳәа агәра ганы иԥхьаӡоит:
Ҳ-Партиа Ауаҩ имчи
ихшыҩи ирымҩақәҵагоуп,
Ҳ-Партиоуп жәлар рԥеиԥшаз еснагь икаҷҷо!
Ажәеинраала «Ҳареи аамҭеи» аҿы асовет ҵарауаа иаҳхысыз 20-тәи ашәышықәса 60-тәи ашықәсқәа раан ирымаз ақәҿиарақәа актуалра аман, ҷыдала асовет поезиа аҭаацәара ду аҿы. Абраҟагьы аԥсуа поетцәа рыбжьы алыҩуан, иҵегьы уазааигәаны иуҳәозар, иаԥырҵон акосмос афырхацәа ирызкыз апатриоттә цәанырра зҵаз, асовет ҭҵаарадырра иамаз алшарақәа пафос ҳаракыла иаазырԥшуаз ажәеинраалақәа. Убас иҟоу иреиуоуп аҩада ҳаззааҭгылаз Кәасҭа Герхелиа иажәеинраала шьахә «Ҳареи аамҭеи».
Ииашоуп, дубап ԥхьаҩыкгьы еиҳараӡак акомпиутори аинтернети, амобилтә телефонқәеи зхы дыршаҟәахьоу, аҭоурых адаҟьақәа изырмыԥхьо, уи ииасхьоу аамҭа илҭаҳәахаа иагеит ҳәа иахәаԥшуа, иҳәар илшоит Асовет Еидгылеи акоммунисттә партиеи инцәатәны ирзышәаҳәоз ҩымҭоуп, насгьы ахәажәцәа аҟәнылахьеит ҳәа. Жәаҳәарада, ажәа ишалоу еиԥш, ажәлар рҿы узкуам, аҩымҭақәа рзы аханатәӡа аахыс иҟоуп еиуеиԥшым, хаха еиҿагылоу агәаанагарақәа, ахшыҩзцарақәа. Уи еилкаауп, аха араҟа иаԥшаауеит иҿаҿаӡа даҽакы. Уи убри ауп: иарбан ҩымҭазаалакгьы излиааз аамҭа аҵабыргхаҭеи аҭоурыхи инарықәыршәаны ауп ахә
шшьатәу, ишахәаԥштәу. Уи аганахьала ҳахәаԥшуазар, апоет иажәеинраала «Ҳареи аамҭеи», еиҭасҳәоит, ХХ ашәышықәса 60-тәи ашықәсқәа раантәи аԥсҭазаара аҵабыргхаҭа ахсаала иақәшәо, иаанарԥшуа иҭыхуп апоезиатә хаҿсахьала еилфаҷа иубартә, иунырыртә еиԥш. Нас ишԥа, аурыс шәҟәыҩҩы, афилософ Н.Г. Чернышевски ишиҳәахьоу еиԥш, дарбан шәҟәыҩҩзаалакгьы иара дзыхшаз ашәышықәса даԥоуп. Ус анакәха, уи аҿахәы ауп иҩырц, зсахьа ҭихырц ихәҭоу. Ажәеинраала «Ҳареи аамҭеи» усҟантәи асовет ҭҵаарадырра иамаз аиааира дуқәа апатриотизмра аҵаҵаны иахьаанарԥшуа анаҩсангьы, иахьатәи аԥхьаҩгьы ианаҳәо рацәоуп аамҭеи ауааи наҟ-ааҟтәи реизыҟазаашьа ухаҿы иааганы уахәаԥшуазар.
Кәасҭа Герхелиа иқыҭа гәакьа Ӷәадантә ашьха, ага, акаршәрақәа, аԥсҭақәа, арҩаш ҭрысқәа уҳәа иҵегьы ибла иссирха иабауа дырзыгәдууеит, агәырӷьара ду дамҿханакуеит, уимоу, ипоезиатә хаҿсахьақәаны илаԥш ихгылоуп. Аԥхьаҩгьы уи иҩныҵҟатәи гәалаҟарак инырыртә,мамзаргьыицеиҩыршартәеиԥш цәаныррала еибарку, ԥсихологиатә ҭагылазаашьан изцәырыргоит, датәнатәуеит, избанзар, акы, исахьаркԥсараха иҭыхуп аԥсабара излаҟоу иуарлашәаратәу аҷыдарақәа аныԥшуа. Ҩбагьы, иара автор (аԥхьаҩгьы убри диеиҵамкәа) иԥсадгьыл абзиабара ицәа-ижьы имцаха иалоу ӷәӷәала ианыԥшуа, уи шакәу хадаратәла дзыршәаҳәо. Арҭ рҩызцәа ахшыҩзцарақәа зырҵабыргуа аҿырԥштәқәа аизга «Анарха» аҟны ирацәоуп, аха зегьы сырҟәаҵны иаазгоит ажәеинраала «Ахәыцра иагазшәа, ашьхақәа» аҟнытә сахьақәак.Уаҟа иаабоит апоет иажәеинраала заҟа исахьаиркыз, ажәа аҟны ишырҳәо еиԥш, аԥсы ахеиҵаз иԥсадгьыл аԥсабара. «Ахәыцра иагазшәа, ашьхақәа Иҟьашӡа икаԥсоуп рхахәы». Аҽарҳақәа реиԥш игылоу ашьха еҩыцәқәа ари еиӷьны ажәала рсахьа аҭыхра
уадаҩуп. Убла иаахгылоит ашьха цәҳәырақәа рикақәа цырцыруа, икаԥсазшәа рхахәы. Уаҟагьы даагылом апоет «Иреиԥшха адаш ду ашьҭақәа, Арҩашқәа алдоуп ргәахы». Араҟагьы иаабоит ахрақәа ирылхәраа, аҩхаақәа ирҭыкьаса, иԥхеибаҵо илеиуа арҩашқәа рыԥсабаратә ҭагылазаашьа зеиԥшроу, ирсахьоу. «Зынгьы, ианрықәчу аԥҭақәа, Алада иҭарлашьцо аԥсҭа, Ишԥеиԥшу абырг иџьымшьқәа Аимарџахә, иангәаау илакҭа», абарҭқәа ашьха иссиру асахьа адагьы ацәаҩагьы аадырԥшуеит аҽшеиҭанакуа иақәыршәаны. Ари аметафоратә сахьа, хадырҭәаауеит, уи иацнеиуа ацәаҳәақәагьы: «Ҽазных ианрықәшу амра ца, Бырлашшәа урҭ еилыџьџьоит, Угәазхара рбаха уамраӡа, амра гылоит, иҭашәоит»...
Апоет игәазхара избом иԥсадгьыл гәакьа ашьха аԥсабара. Уи лассы-лассы цәырҵрак еиԥш аҽыԥсахра цәаҩас иамоугьы, иҷыдоу имилаҭ дунеи иатәу гәыбылрак изацнаҵоит, агәалаҟара шьахә изцәырнагоит. Аҩымҭа аидеиатә ҵакы, мамзаргьы автор ииҳәарц ииҭаху заманала иаадырԥшуеит уи злахиркәшо аҵыхәтәантәи ацәаҳәақәа:
Ицыҩцыҩуа иахьгылоу ахрақәа, Доуҳа мчык рымоушәа збауеит. Хаҳәык наҿшәаргьы, ахара Ашәеиԥш ианыҩны игауеит.
Са исбарҭоуп урҭ рыԥсҭазара, Слымҳаҿ ирхылгоит агәгәа, Исаҳауеит ргәеисра, рцәажәара, Еидушәа даргьы саргь ҳагәқәа.
Кәасҭа Герхелиа дыззышәаҳәо ашьхақәа реибаркыра рҳауа цқьа лбаадо, акаҵәарақәа дырхыҵуа, ахәқәа дырхало, дылбаауа даҿам, даабом. Урҭи иареи ҽнак ныҟәа
рыбжьоуп, ажәакала, географиатә шәага-загала иуҳәозар, уахәаԥшуазар, маҷк еицәыхароуп, аха гәыла-ԥсыла изааигәоуп дара рышҟа имоу абзиабара иабзоураны. Иара убри абзиабара ауп иабацәа рышҭантә илаԥшҳәаа иахьынӡаҵанакуа иааԥшуа рпонорама ипоезиатә хаҿсахьан аҟаҵара илзыршаз. Иҵабыргыҵәҟьаны, Ӷәада ақыҭа ахышәара-аҵышәара (акәакьқәа) зегьы рҟнытә, аԥҭақәа анырхачым, иккаӡа иубарҭоуп Аԥснытәи ашьхақәа реибаркыра иатәу аԥсҭақәа, ахрақәа, арҩаш хыҽҽақәа... Абарҭқәа роуп апоет ипоезиа зыргәытәыз, хаҿсахьа ссирқәан изырҟаҵаз. Жәаҳәарада, урҭ зегьы апоет иԥсадгьыл хәыҷ Ӷәадеи, иабацәа рхәышҭаареи, рызқәаҭыԥи рышҟа имаз абзиабара ала ирыԥхоуп, уи ауп хыҵхырҭас ирымаз. Иара убри абиԥарала иаауа, амилаҭ гәадура зцу абзиабара ду ауп изхылҵуа апоет ипоезиатә системаҿы, ҭоурыхтәла ихәыцрақәагьы. Кәасҭа Герхелиа иԥсадгьыл хәыҷы Ӷәада аԥсабара аԥшӡара иага дыхнахны, датәнатәны, илаԥш изаҟәымго дыҟазаргьы, еимгеимцарак акәзаргьы, ихашҭуам идаракәац ахьынтәаауа, изрыӷәӷәо, наҟ-наҟгьы иҳәаақәызҵо уи иамоу аҭоурых ҵоула. Ааи, ҿыӷәӷәала изырцәажәо аҭоурых амоуп апоет иқыҭа гәакьа Ӷәадагьы. Уи аԥсабара ԥшӡа иалибаауеит лоунытә уаҩ дзырхәыцуа, абри адгьыл зџьынџьны жәытә-натә аахыс иқәынхо ажәлар шәышықәсала иԥызшәахьо ахҭысқәа.Убас иҟоу,ҭоурыхтәла узырхәыцуа жәеинраалоуп «Абаарыԥхра». Аҩымҭа (34 цәаҳәа ишреиҳамгьы) автор илшеит акыр аҭоурыхтә хҭысқәа Аԥсны иҟалахьоу, иахнагахьоу ҳагәыларԥшра, ҳажәлар лассы-лассы изҭашәоз амаҟәмабарақәа, изықәшәоз азалымдыррақәа зхараз ақәылацәа, аимҵәаҩцәа ргәаӷ ҳакны ҳаго, ҳаԥсы еиҟәнарҷҷо аҟынӡа рцәымӷра ҳаркра. Автор Абаарыԥхра ҳәа дызҿу Кьалашәыртәи абаагәара ду ҳаԥсадгьыл ахрыӷәӷәарҭақәа ируакыз иаҵкаруп.Аԥсны аҭоурых аҿы ари иуникалтәу абаагәаратә хырӷәӷәарҭа
иҳанаҳәоит аԥсуаа аҳәынҭқарра ду анрымаз аамҭазы ишдыргылаз, хыхьчагас ишрымаз. Уи ахы акуеит аӡиас Кьалашәыр амшын иахьалало ахықә инаркны. Апоет лымкаала дазгәдууп иԥсадгьыл ахь имоу абзиабара иххаӡа ашәахәацқәа ақәнарԥхоит абри иуарлашәарлоу аԥсуа ҭыӡбааш аибаркыра иқыҭа агәҭа иахьагәылсуа. Абар уи азы ииҳәо:
Еиқәҵо, еиларҭәо, ихагалан, Идыргылаз ибаашха аҭӡы. Ари абаагәара хырӷәӷәарҭа Агәылсуеит са сқыҭа агәҭа.
Кәасҭа Герхелиа ицәанырра ԥсабаратәуп, аегоизмра иатәым иԥсадгьыл хәыҷы – иқыҭа гәакьа Ӷәада абзиабара дахьазгәдууа азоуп ас изырҳәо. Уи идыруеит абаагәара хырӷәӷәарҭа аҭоурых, аӷа ара ишимоуаз хгарҭа, алакҭа дышҭанамырԥшуаз, еибашьреи пылҳаҭи ирацәаӡаны ишахнагахьаз. Рыцхәда, зеиԥшлашәа иазгәеиҭоит ус шакәу зырҵабыргуа ахҭысқәа Аԥсны аҭоурых иадҳәаланы.
Абар, ари адгьыл шаҳаҭуп, Абырзен, аҭырқәа, аџьам, Рыбаҩқәа абраҟа ишамоу, Ихьымӡӷха инханы...
Аха апоет иқыҭан игылоу абаагәара хырӷәӷәарҭа аҟны иҟалахьоу, иахьагьы ажәабжьны ирҳәо ахҭысқәа игәалаиршәоит: амшмыхәла Аԥсны ианҵысы, Ӷәадаа гылт рҽеизганы, амҳаџьырра иацәыргарц рыԥсы. Урҭ аибашьра ӷәӷәаҵәҟьа ҭарҵеит уаҩыжәлак дырмыхәо. Ақырҭуа меншевикцәа рхаангьы иара убасҵәҟьа рхы аадырԥшит Ӷәадаа. Урҭ хацәнымырха рыжәлар ирывагыланы ахақәиҭраз рхы-рыԥсы иамеигӡо иқәԥон. Апоет, ҳәарас иаҭахузеи, иқыҭа гәакьа иаҩыз аҭоурых адаҟьақәа (дызныԥшылоу), аамҭа акыр шцахьоугьы, иарҳәо рацәоуп, насгьы милаҭ гәадуран дахәаԥшуеит. Абри аԥсихологиатә ҭагылазаашьа ауп аԥхьаҩгьы аҩымҭа цәаныррас изнарҵысуа, избан акәзар, ажәеинраалаҿы иҟоуп ҭоурыхлатәи узырхәыцуа анотақәа. Апоет, жәаҳәарада, ихьааигоит абри адиалектика ишақьабзугьы, абаагәара аамҭа ахьаиааиуа, ахәажәцәа ахьахалауа. Убри атәы инаҵышьны иаазырԥшуа ацәаҳәақәа рыла ихиркәшоит иҩымҭагьы:
Иахьа игылоуп, ус, ишанха, Иеиԥшны зыҽзырҭынчхьоу адауы: Ианиааз имшәаӡоз шамаха,
Уажә иҟоу зажәра зыхьӡаны.
Абас шакәугьы, Кәасҭа Герхелиа иажәеинраала «Абаарыԥхра» пафос ҳаракыла ианыԥшуеит ажәларқәа рыԥсҭазаараҿы аҭоурых иамоу аҵакы, насгьы ԥхьаҟатәи алахьынҵазы узҿыԥшыша афакторқәа ишыруаку. Машәыршакә акәӡам апоет иқыҭа Ӷәада иагәылсуа абаарыԥхра иахьатәи аԥхьаҩ уи ашҟа дхьаԥшыртә (Ӷәадаа рымацара рзы акәымкәа), ҭоурыхтәла дархәыцыртә апатриоттә жәеинраала шьахә зазикыз.
Ҳажәлар рҭоурых ахь ухьазырԥшуа ҩымҭоуп «Рдашьхәа анырхырц аԥсабара». Ажәеинраала шәагаала ихәыҷуп жәаҩа цәаҳәа роуп иҟоу, аха изҵо аидара хьанҭоуп, еиҳа ииашаны иуҳәозар, нахьхьынӡа аахыс иахнагахьоуи ԥхьаҟатәи аԥеиԥшхә лашеи рызҵаарақәа ирхьысуеит автор ихшыҩзцарақәа, аԥхьаҩ игәаҵанӡа инеиуа. Ҳмилаҭ рдашьхәа аԥсабара ианырхырц ӡәырыҩгьы қәԥахьан, аха ирмыхәеит, избанзар:
Сара сыжәлар рхыԥхьаӡара, Даарак ирацәам аха,
Ирылоуп рыдгьыл амч-алшара, Ирымоуп адгьыл анарха.
Аԥсуаа рыԥсадгьыл ишазыҟоу, уи ада ишхәарҭам атәы ауп апоет иажәеинраала кьаҿ философиатә ҵакыс иамоу, идеиа хадас иагәылсуа. Аха абри ибылгьны иааԥшуа ахшыҩзцара инаваргыланы Кәасҭа Герхелиа ҳақәирԥшуеит иара изгьы, иаԥхьаҩ изгьы ихадоу даҽакгьы. Абар ахаҭагьы:
Сашәа, сашәа – сгәыхәтәыхьӡара, Зегьы ирхыкны умԥрын аха, Иулаз сыжәлар ргәы аԥхара, Иумаз сыжәлар рынарха!
Ари еиԥш иҟоу азхьра, ҳәарас иаҭахузеи,иԥсабаратәу акоуп, насгьы арҿиаҩцәа зегьы – дпоетыз, дыпрозаикыз ргәазыҳәара ауп. Кәасҭа Герхелиагьы, ишымариам шидыруагьы, рҿиаҩык иаҳасабала, иҭахуп иҩымҭақәа, ихәыҷыз, идууз, ижәлар ргәы аԥхара рылазарц, рынарха рымазарц. Убасҟан ауп арҿиаҩы насыԥ имоуп ҳәа ихы аниԥхьаӡо.
Кәасҭа Герхелиа заатәи ипоезиа аҟынгьы иубон, иҭәымҭахь данықәла еиҳагьы иааԥшит, ишицааиуаз аҩымҭа амҽхак шәагаала имаҷны, арахь ахшыҩзцара ҵаулақәа шьҭырхыртә аиҿкаара, аҟаҵара. Ус шакәу арҵабыргуеит аҩада ҳзыхцәажәаз ажәеинраала ахаҭагьы. Абригь апоет ибаҩхатәра иамоу аԥсымчхара ҳзырбо афакторқәа ируакуп.
Апоет патриотк иаҳасабала, иқыҭа гәакьа изнарҵысуа хкы рацәала еилаԥсоу, еилоу, ахәыцрақәа изцәырызго агәалашәарақәа, асахьақәа заҟа иҵаулоу, насгьы
иԥсҭазааратәу, ҳара иаабоит цәанырра ҵаулала иҩыз ажәеинраала «Сышкол аԥхьа» аҟны. Уи иаԥхьо, автор иабиԥара еиуоу дарбанзаалакгьы имбарц залшом иара изааигәо, ибиографиа иахьысуа, еиҳарак ишколқәра иаҵанакуа хҭысқәак, избан акәзар, аҩымҭа ахаҭа автобиографиатә ҟазшьа шамоугьы азеиԥштәра алоуп. Иаахҵәаны иуҳәозар, зегь ҳтәык хәыҷык-хәыҷык убраҟа иадырҷаблоуп, иаласоуп.
Ҳәарада, урҭ зегьы зхылҵуа еилкаауп, шьаҭас, ҵаҵӷәыс ирымоуп апоет иқыҭа агәҭа игылоу, раԥхьаӡа аҵаразы ҳәа ишьапы ахьеихигаз ашкол ашҟа имоу абзиабара ду ауп. Уантәи иаатуеит апанорама ҭбаа, иаҳзырбо, ҳалазырԥшуа автор лоунытә изаауа ицәалашәарақәа рсахьа ҭызхуа агәалашәарақәа. Баша иауиҳәахуа «Сгәалашәара иалсуеит сахьан» ҳәа.
Кәасҭа Герхелиа ихаҭа ишиҳәо еиԥш, иқыҭаҿы данааилак, ишкол гәакьа алакҭа дҭамыԥшыкәа, игәы ҭыԥсаауа, ихәы-ижьы қақаӡа еиламыргылакәа, аԥхьа дмаагылакәа, абаҳча зегь еимымдакәа, нас аҩныҵҟа дыҩнамлакәа дцом, избанзар, усҟан урҭ «иныҟәарақәа» изцәырырго ахәыцрақәа аԥшқа иԥхыӡеиԥш ихаауп. Избанзар, ибароуп уи исахьаркны ишиҳәаз еиԥш: «Ан» – ажәала сыбз ԥысҽит», даҽакала ухаҿы иааугозар, ихатәы бызшәа агәыбылра ахьикыз, изыԥсоу еиликаауа дахьыҟалаз. Ашықәсқәа иага царгьы, апоет ишкол хашҭшьа имаӡам, дышдухахьоугьы, ашықәсқәа жәпакы еишьҭаланы ишцахьоугьы дазгәдууа иҳәоит: «Сыҵакуп сышкол амҵәыжәҩа» ҳәа. Иара убасҵәҟьа иазгәеиҭоит иҩызцәа рыжәҩа аҽшинардыруа, дахьыҟазаалакгьы урҭ рыԥхара шиныруа, аԥсҭазаара игәалаҟаны дшыҟарҵо.
Кәасҭа Герхелиа ишкол гәакьеи иареи еиԥырҵижьҭеи кырӡа ҵуеит. Усҟантәи аҵаҩы хәыҷы дабаҟоу. Уажәы еицырдыруа поетуп, уаажәларратә усзуҩуп. Ихьӡ-иԥша иԥсадгьыл анҭыҵгьы ирдыруеит. Аха иара изын уи зегьы ирыцкны иԥхьаӡоит, дазгәдууеит, ихы-иԥсы изалымхуа иалоуп. Ус шакәу дырҵабыргуеит агәаҵантә иаауа, хьыршәыгәк иаҩызоу аҩымҭа хзыркәшо абарҭ апоезиатә цәаҳәақәагьы:
Сышкол сыцын сахьцалакгьы, Сангәырӷьозгьы, сангәырҩозгьы. Кыр сшьацәхныслазаргь, изулакгьы, Ԥхьаҟа ҳәа акәын са сышцозгьы.
...Лҳақ сызшәошь ҳәа зан лҿаԥхьа, Илак-ҩакуа игылоу сиеиԥшны, Сгылоуп сара сышкол аԥхьа Иаҳәарызеишь ҳәа саԥеиԥшны...
Аҩада ҳзыхцәажәаз ажәеинраала «Сышкол аԥхьа» тематикала иазааигәоуп, еиқәҿырҭуеит (ашәҟәаҿгьы еишьҭаргылан иануп), жәлар рҵара аус иаҵанакуеит аҩымҭа «Арҵаҩы иблақәа». Абригьы, «Сышкол аԥхьа» аҟны еиԥш, аконкрет тема иалхуп, аобиект лабҿаба иубарҭоуп.Абраҵәҟьа,аконкреттәтемааӡбахәанысҳәах, хара сцаанӡа иазгәасҭоит, асахьаркыратә ҩымҭақәа (апрозаҿгьы, апоезиаҿгьы, адраматургиаҿгьы) рзы ишҟазшьарбаго аконкреттә темақәа, мамзаргьы аобиектқәа, избан акәзар, араҟа автор еиҳа дазааигәоуп аԥсҭазаараҿы иҟаҵәҟьаз, еиҳа еилыхха ибарҭоуп исахьаркыратә гәҭакы ихаҿсахьаны азеиԥштәра аҵаны аарԥшра, насгьы аҭакԥхықәрагьы еиҳа иныруеит, избанзар, иҟаҵәҟьаз (ахаҭара, аобиект), ауаа ирдыруаз, ирдыруа ихаҿсахьаны аҟаҵараҿ иамаабуа, иацәтәыму адетальқәа (арҿиаратә фантазиа ус еиԥш аҟаҵара зинқәак унаҭозаргьы) узадгылом – аԥсҭазаара аҵабыргхаҭа иацәтәымхоит.
Изхысҳәаауа, абри азҵаараҿы Кәасҭа Герхелиа, еиҭарсшәа иуҳәозар, ирҿиаратә наршә хиан, дамаран аконкреттә темақәа ралхра. Убри афакт ахаҭагьы иаҳәоит хыҵхырҭас ишамаз уи иааикәыршаны иҟаз аԥсҭазаара инагәылаланы адырра, инаԥш-ааԥшра шыҟаз, идырра шҵаулаз, зегь раԥхьаӡагь ижәлар гәакьа рҭоурых ржәытә-рҿатә шидыруаз, ҷыдала иҭҵааны ишимаз. Аԥсны аҵеицәа хазынақәа рыԥсҭазаара, изҿыз русҳәысқәа уҳәа жәпакы. Ҳәарас иаҭахузеи, урҭ зегьы апоет иинтеллект арҵаулон, икультура аҩаӡара аанарԥшуан.
Хыхь иаагаз ахшыҩзцарақәа шаҳаҭра рызнауеит ажәеинраала «Арҵаҩы иблақәа». Уи изкуп аԥсуа жәлар рхәыҷқәа аҵара дырҵара аус аҿы аџьа ду збахьаз, Аԥсны зҿаԥсазтәыз арҵаҩы, ашәҟәыҩҩы, аиҭагаҩ Платон Семион-иԥа Шьаҟрыл. Ари ауаҩ лаша ихьӡ Аԥсны иззымдыруа, измаҳац дыҟоуп ҳәы сгәы иаанагом, избанзар уи ҳажәлар рҵареи, ркультуреи арҿиараҿы дырккаҩ дуун. Ус машәыршақә акәӡам Лыхны ақыҭантәи абжьаратә школ П. С. Шьаҟрыл ихьӡ заху. Апоет Кәасҭа Герхелиа итәы ҳҳәозар, уи изкны ажәеинраала аҩра илшон ижәлар рдоуҳатә ԥсҭазаара азы илиршахьоу ихаҿы иааганы, дазыԥшны. Аха араҟа иҟоуп узвысны уцар амуа даҽакгьы. Уи убри ауп, Кәасҭа Герхелиа асахьаркыратә ҩымҭа («Арҵаҩ иблақәа») зхиҳәааз ауаҩԥсы Аҟәатәи апедагогикатә ҵараиурҭаҿы аҵара аниҵоз рҵаҩыс диман, хаҭала ибзины дидыруан. Убри иабзоуроу рацәоуп, ажәеинраала гәылыршәаны аҟаҵара – абла разқәа, абла ҟәышқәа, ауаҩы дызтәызтәуа, излаҟаз ала аарԥшраҿ.
Ажәеинраала, хыхь ишазгәаҳҭаз еиԥш, конкретла Платон Семион-иԥа Шьаҟрыл изкуп, иаанарԥшуеит уи ижәлар рҵара аус аҿаԥхьа иибахьоу аџьабаа. Араҟа сахьаркыратә маҭәахәык еиԥш ихы иаирхәоит еиҿырԥшратәла метафоратә хәыцрала аблақәа. Урҭ аблақәа рылоуп апоет ихаҿсахьа шҭихуа, дзакәу злааирԥшуа. Автор дызхыԥшыло аблақәа баша-машак ракәӡам. Иаабац, абжьааԥнытәи аблақәа иреиԥшӡам,
зынӡа иузрыдкылом. Абар рхаҭашьара зеиԥшроу: урҭ аблақәа зегьраԥхьаӡагьы иразуп, нас аԥсҭазаара еиԥш иҵаулоуп, ацәгьара хҿаҵас рҽаԥыраркуеит, абзазара амҩақәа дырлашоит. Урҭ рыԥхарра бзанҵы иҿыцәааӡом, игәанаҭоит шәыблак рымаӡа. Ааԥсареи агәҿыӷьреи рымаӡам.
Ааи, абас иҟаз аблақәа зхаз, аҿар зааӡоз, аҵара дзырҵоз, рыԥсадгьыл азы иаԥсаны иҟалартә еиԥш рҵаҩын ажәеинраала зыхҳәаау П. С. Шьаҟрыл. Ииашоуп, аҩымҭа атекст аҿы уи ихьӡ нацәақәкыла иарбаӡам, иҳәаӡам, аха ажәеинраала зегьы зызку иара ихаҿсахьа шакәу аԥхьаҩ изаҟаразаалак агәыҩбара иоуӡом, имҩашьо ибоит.
Апоет ирҵаҩ ду адәахьы ихьӡ цәырымгакәа, аха усгьы ихы иқәкны иҟазара, иџьабаа алыҵшәа хаҳара аланы ишаанхо, ҳдоуҳатә ԥсҭазаараҿы ишҿырԥшыгоу ипоезиатә хаҿсахьаны иаҳирбоит. Уи акәӡами ирҳәо арҭ ацәаҳәақәа:
Аблақәа, иҿыхаау зҿабызшәа. Аблақәа, ицәажәо ԥсышәала. Абарҭ зегьы шәара шәрабызшәа, Шәҵаҩцәа цәажәоит ҿыкала.
Зыԥхара бзанҵы иҿымцәаӡо, Еицгәазҭо шәы-блак рымаӡа Ааԥсареи гәҿыӷьреи ззымдырӡо, Аблақәа хашҭра рымаӡам.
Арҵаҩы иусура, иибо аџьабаа ааӡареи аҵареи русхкы аҿы бзанҵы еицакра шақәым, насгьы абиԥарацыԥхьаӡа ишаҭаху атәоуп ирҳәо аҩымҭа еиқәызҳәало абарҭ аԥшьцәаҳәакгьы:
Уажәы нас, урҭ еиқәыԥсазаргьы, Ахәыцрақәа ирыҭоуп еидараха,– Акласс индәылҵны ицазаргьы, Арҵаҩы днықәиеит ауп дкарахан!
Апоет иажәеинраалаҿ зсахьа ҭихырц ииҭахыз арҵаҩ ду дааирԥшит ауаа гәыкала ирыхәаԥшуаз, инаӡааӡаны иҭызҵаауаз, иблақәа сахьаркыратә маругак еиԥш ахархәара азуны. Аҩымҭа сахьаркуп ахшыҩҵак ҵаулоуп, идеиала еилфаҷа иҟоуп. Изызку ҳарҵаҩ ду Платон Семион-иԥа ихаҿсахьа аанарԥшыртә, иԥсы анҭаз ирҳаз ахьӡ-аԥша, ибзиабара иахьагьы иаҳнырыртә еиԥш.
Сара сахьахәаԥшуала, ажәеинраала «Арҵаҩы иблақәа» излаугәаԥхаша, ҷыдала инанагӡо афункциа хада – П. С. Шьаҟрыл ихаҿсахьа рҵаҩык иаҳасабала аарԥшра, анаҩсангьы, иамоуп аиндивидтә хаҭара инахыԥшны иаабо, азеиԥштәрахь ухьазырԥшуа аҵакгьы. Ари ахшыҩзцара, иҵегьы игәылыршәаны иуҳәозар, апоет ихаҿсахьаны иҟаиҵо арҵаҩы иблақәа, арҵаҩ нагацәа зегьы ирзукыр ауеит. Избан акәзар, ирзеиԥшу, ахаҭашьатә ҟазшьақәа рыҟәнубаалоит. Иара убри акәзаргьы ҟалап апоет иҩымҭа атекст аҿы хыхь иахаиргылаз (П.С. Шьаҟрыл) изкуп ада уаҳа џьаргьы изуԥымло. Аха ари акы изаҟаразаалак иазыланарҟәуам, арҵаҩ ду, ашәҟәыҩҩы, аиҭагаҩ, аԥсуаа ҳдоуҳатә ԥсҭазаараҿы иааникыло ароль. Ҩбагьы, ажәеинраала иаԥхьалак имбарц залшом уи зыхҳәаау Платон Семион-иԥа Шьаҟрыл шиакәу. Ус анакәха, Кәасҭа Герхелиа иҩымҭа «Арҵаҩы иблақәа» имырхьааӡакәа инанагӡоит ҩ-функциак: акы, конкретла изызку арҵаҩы ихаҿсахьа аанарԥшуеит, ҩбагьы, уи азеиԥш хаҿсахьахь иурхар шалшо, ажәакала, азеиԥштәра шалоу. Амала, заҟа ибзиааз, ажәеинраала еиҳагьы игәылҭәааны иҟанаҵон, арҵаҩы иблақәа, Платон Семион-иԥа Шьаҟрыл ианизкха, уи илитературатәрҿиаратә усхкы аҿгьы анҭ аблақәа маҷк аҟара инархьысызҭгьы. Избанзар, абраҟагьы абри ауаҩ лаша иџьабаа ыҟоуп иоригиналтәу аҩымҭақәеи аиҭагақәеи рыла. Зегьы ҳарҟәаҵыргьы, Н.В. Гоголь ԥсра зқәым иҩымҭа аԥсышәала изырцәажәаз «Аревизор» амацара заҟа аҳәоузеи? Аха даҽа ганкахьала уахәаԥшуазар, гәыбӷан узиҭом апоет итема, мамзаргьы иааирԥшырц ииҭахыз П. С. Шьаҟрыл ирҵаҩратә, ирккаратә хаҿсахьа акәын. Уи ҟаиҵеит ибзианы, иахьатәи аԥхьаҩ иҟынӡа аԥсы ԥха аланы иааӡартә еиԥш.
Аурыс шәҟәыҩҩы ду М. Горки истатиак аҿы иҩуан: «Во все тяжелые моменты жизни, во все трудные минуты мое сердце пело всегда один гимн: «Да здравствует человек!» Ааи, диашоуп ари ажәақәа равтор. Адунеитә ԥсҭазаараҿы ауаҩы иаԥызго, еиҳау акгьы ыҟаӡам, хәзмаӡам дырхыԥхьаӡалоуп. Убри азоуп жәынгьы-ҿангьы ашәҟәыҩҩра ҟалаз аахыс (уаанӡагьы жәлар рҿаԥыцтә ҳәамҭақәа рыҿгьы ицәырҵхьан) ауаҩы изышәаҳәара, дзакәу сахьаркыратәла аарԥшра ашәҟәыҩҩцәа рырҿиаратә тематикаҿы, иарбан ҭагылазаашьазаалак аҟны иобиект хаданы изыҟоу. Араҟа иҿыцу ҳәа хшыҩзцарак атәы ҳәам, зегьы рзы еицырдыруа ауп. Аха ашәҟәыҩҩы иобиект хада – ауаҩы зынӡа даҽакала ауп дышихәаԥшуа, абжьааԥнытәиқәа реиԥш акәымкәа, ҷыдала диҭахуп, бзиа дибоит, еиҳа ииашаны иуҳәозар, ибзиа деигәырӷьоит, ицәгьа гәнигоит, ихьааигоит, излаирҽеиша дашьҭоуп. Ҩаԥхьа иаазгарц сҭахуп афоризмк еиԥш ҳахдырраҿы иаанхаз М. Горки иҳәахьак: «Я не знаю ни одной книжной истины, которая для меня была бы дороже человека. Человек есть вселенная и да здравствует вовеки он, носящий в себе весь мир».
Сыззааиуа, Кәасҭа Герхелиа итәы ҳҳәозар, уи заатәи ипоезиа анҩыҵхаха инаркны игәцаракны иман ауаҩи иааикәыршаны иҟоу аԥсҭазаареи рзышәаҳәара,
хаҿсахьақәан раарԥшра. Араҟа апоет еснагь дашьҭан аԥсҭазаара аҵабыргхаҭа реалла ишыҟаз, ашәыга мыцхәқәа адымгалакәа, имыртаташькәа (изҵшьу ажәа, раԥхьаӡа ҳлитературатә критикаҿы иаларгалеит ҳҵарауаа дуқәа Хәыхәыт Бӷажәбеи Шьалуа Инал-иԥеи) аҭыхра. Ус аҟаҵара иаҳнарбоит асахьаркыратә литературеи аԥсҭазаареи реизааигәара адагьы рхеибарҭәаарагьы.
Ажәеинраала «Дкәашоит ан» автор иҩит иаҳхысыз ХХ-тәи ашәышықәа 60-тәи ашықәсқәса актәи азыбжазы ҳәа ҳгәы иаанагоит, изну ашәҟәы «Анарха» анҭыҵыз арыцхә иаҿырԥшны иаҳҳәозар.
Кәасҭа Герхелиа иҩымҭа «Дкәашоит ан» аҟны аԥҳәыс, аԥсҭазаараҿы акыр зхызгахьоу, иԥнашәахьоу, насгьы атипра злоу аӡә лоуп. Уи адагьы, ажәеинраала асиужет злаҟоу ала, автор зыӡбахә имоу ан конкретла иидыруаз, прототипра ззиуша аӡәы ишлыхҳәаау, ишлызку мҩашьо иубоит. Иара усгьы, апоет иҩымҭа анаԥиҵоз аамҭеи Аџьынџьтәылатәи аибашьра дуӡӡа еилгежьҭеи 15-ҟа шықәса рацәак иреиҳамызт. Анацәеи, абацәеи, аешьцәеи, аеҳәшьцәеи аибашьра ирнаҭаз ахәрақәа макьанагь иҿыцын, аӷьара рцәыуадаҩны иҟан. «Дкәашоит ан» аҿы иаабо ан лҩызцәа усҟан ирацәан ҳаԥсҭазаараҿы. Убарҭ дырхаҭарнакуп Кәасҭа Герхелиа исахьаркыратә жәа (ашәа уҳәаргьы ауеит) ззикыз ан. Уи лхаҿсахьа автор иааирԥшит лнысымҩа ианаҭаз аԥсҭазааратә материал беиа ахархәарала. Ажәеинраала иагәылоу аԥсҭазааратә хҭысқәа – ан даныкәашо аамҭазы илызцәырҵуа лхәыцрақәеи лгәалашәарақәеи убриаҟара сахьа цәырыргоит, ипоемоуп уҳәаргьы уацәыԥхамшьо, иҟәныумшьо аҟынӡа сиужетла еибаркуп. Абригьы аҩымҭа ахаҭабзиара ҳаразкуеи, аԥхьаҩ изааигәазтәуеи, автор ибаҩхатәра алызкаауеи ируакуп. Ажәеинраала «Дкәашоит ан» алагоит абас:
275
Дкәашоит ан, аха дықәыԥрааны, Лҿаҭахьа еилалгеит уахала, Ицоит лшьамхы лыҵԥрааны, Дкәашоит ан, дкәашоит лхала.
Аԥхьаҩ, жәаҳәарада, аинтерес икуеит ан абас дықәԥрааны дзыркәашо, дзыргәырӷьо, мзызс иамоу закәызеи ҳәа. Нас ауп ианеилкаахо, уи лыкәашара апроцесс аан днышьҭԥааны, (илхылгахьоу) лышьҭа ихгыланы зҿаазхаз лгәалашәарақәеи лхәыцрақәеи шракәу. Урҭ ахәыцрақәа илгәаладыршәаз лнысмҩа акырӡа иауп, ихьанҭоуп, насгьы иккаӡа ҳагәыланарԥшуеит лыԥсҭазааратә мҩа. Илхылымгаз иҟоузеи уи ан насыԥла иҭәыз аԥсҭазаара хымш заҵәык қәрас измаз. Аибашьра ду шыҟалаҵәҟьаз лхаҵа, лԥазаҵә иаб уахь дагеит, иҩызцәа аӡәырҩы реиԥш иԥсадгьыл ихы ақәиҵеит. Лара ан лҭагылазаашьа уадаҩхеит, агәырҩеи, аӷарреи, амамзаареи деиқәԥах дыркит. Араҟа апоет акгьы мӡакәа, давамгылакәа аԥсҭазаараҿы ишыҟаҵәҟьаз иааирԥшуеит асовет идеологиа урҭ рҩызцәа «асахьаҭыхрақәа» рацәак ишагәамԥхозгьы. Зегь акоуп, аԥҳәыс ҿа «Лымшқәа мҩасуан гәыӷрала... Лышқәсқәа мҩасуан гәыӷрала... Игәыӷуан лӡамҩа ҟәымшәышәқәа», – иҳәоит апоет ифырԥҳәыс дрыцҳашьауа, ллахьынҵа хьаагауа. Иахьсахьарку анаҩсангьы, ԥсихологиатә фактла, згәаҿы имнеиуа дарбану абарҭ агәырԥшаага цәаҳәақәа:
Цәашьны ибылуазшәа лыблақәа, Ицәаакын есыуаха лӡамҩа, Шаҟантә уаҩ ибла рыхьмырсӡакәа, Лыхчқәа цәылҵеи маӡа амра.
Апоет ахаҵа инапы згу аҩнаҭа, анхамҩа иҿаҿаӡа убла иаахиргылоит:
Аччиа иԥаҵеиԥш еимиааны, Ицәаӷәамкәа луҭра инхози, Ахыбра, ашыцламшә зқәиааны, Ицәҩажьӡа ақәа зылкәкәози,
Ахчныза, бжеиҳан аарлаҳәа Зыԥхара азназгоз ашара. Аҭӡамцқәа, аԥшадаас иарлаҳәуаз, Ажәмыжәла ирхиагәышьаз агара,
Лысаби, ӡқашьла илааӡоз, Лысаби, лгәыӷра зыдҳәалаз... О, зегьы зҳәода илылаӡаз, Уаҩы имырдыркәа лхала...
Арҭ агәаҟрақәа аибашьра иннажьыз, изыхҳәаау аамҭа уадаҩ иахаҿсахьоуп, насгьы иҟазшьарбаган усҟантәи ҳажәлар рыԥсҭазаараз. Апоет иажәеинраалаҿы иаҳирбо ан лымацара лакәмызт, агәаҟрақәа заа идыршлаз, аӷарра, имшаӡоз аҵх лашәны иззыҟаз, урҭ рацәаҩӡан, аха ргәы камыжькәа иқәԥон аԥсҭазааразы. Апоет ифырԥҳәысгьы лҩызцәа реиԥш лхы аҵамырхакәа, лгәы камыжькәа, лгәыӷрақәа зегьы лԥазаҵә идҳәаланы длааӡон. Амала, автор иаҵшьны ишазгәеиҭо еиԥш, «Лгәаҵаҿ лгәыӷра ацыԥхьқәа, Маҷ-маҷ ихьшәашәон, иҿыцәон», аха уи иаанагом лхаҵа ишҟа илымаз абзиабара цаҳә-цаҳә ҿыцәаауан, лцәа-лжьы иалабон ҳәа. Мап, уи еиҳагьы иӷәӷәахон. Ан лыԥсы зегьы лыҷкәын иқәылҵеит, иаб ихьӡала дгыларц иқыҭан.
Апоет абраҟа ан ҿа лхаҿсахьа иҵегьы ахарҭәааразы иалеигалоит усҟантәи аҭагылазаашьаз иҟазшьарбагаз детальк. Абар уи атәы имырҳауҳаукәа, аҵәы иахамҵакәа, ишыԥсҭазааратә цәырҵроу дахәаԥшны, идырны апоет ишааирыԥшуа:
Аԥсҭазаара шами ссиршәақәа,– Џьоукгьы ҟәарҽаруа илызҽыжәҵит, Лажәа аахылҵәан, иахмырҟьакәа, Ашьшьыҳәа, ишааз еиԥш индәылҵит.
Ари афакт иаанарԥшуеит, аԥсуа ҳәсахәыҷқәа еиуеиԥшым амзызқәа (аибашьра, амашәыр, ичмазаҩханы аԥсра...) ирыхҟьаны рыхшара анбыдахалак, дара анеибахалак, аԥсҭазааратә уадаҩрақәа рцәа иҭагӡаны, рыхшара ирхаҟәыҟәны, рхацәа рыбзиабара абла ҷыцеиԥш ихьчауа ирааӡоит, изыҩналаз аҩнаҭа ахәышҭаарамца мыцәартә, идырҿиартә еиԥш. Ҳәарада, аԥсуа аҳәсахәыҷқәа зегьыҵәҟьа ас аҟаҵара рылымшазаргьы, рыбжеиҳараҩык ирҟазшьарбагоуп, қьабзк еиԥш иҟоуп. Ус шакәу дырҵабыргуеит иаҳхаагаз аибашьрақәа ҩба (Аџьынџьтәылатәи аибашьра Дуӡӡеи (1941–1945), ақырҭуа фашистцәа рхамыждараз иаҳзааргаз аибашьреи (1992–1993). Ииашоуп, ари амилаҭҟазшьа, ацәаҩа, адемографиа аганахьала иамоуп ҳаҿиара иаԥырхагоу маҷымкәа, аха зыԥсҭазаара еилазҵаз хаҵеи ԥҳәыси рыбзиабара аҭаацәара аԥызҵо, иԥшьоу ак акәны уахәаԥшуазар, доуҳала ицқьоу, ҳажәлар зқьышықәсала иааргоз иҳаракӡоу ақьабзқәа ируакуп, насгьы уи шамахаӡак акәымзар, егьырҭ амилаҭқәа усҟак ирылаҵәам. Абригь апоет иажәеинраалаҿ ишазгәеиҭаз еиԥш, аԥсуа ҳәсахәыҷқәа рхаҿра аазырԥшуа, иӡырызго ҟазшьарбагақәоуп.
Абри азҵаара инамаданы исҳәарц сҭахуп иԥсҭазааратәу фактк атәы. Амала, аԥхьаҩ саҭоумҵан, урҭ рыхьӡ, рыжәла зусҭцәо нацәақәкыла исызуаҳәом, избан акәзар, акы, исазҳәаз дсыҳәеит рхаҭақәа смыраргамарц, аԥхьаҩ иахь ицәырсымгарц. Ҩбагьы, рыԥсаҭа шкәакәахааит, рдунеи рыԥсаххьеижьҭеи акыр ҵуеит. Сара араҟа уи заазго, изысгәаласыршәо аԥсуа ҳәсахәыҷқәа аханатәӡа аахыс
аҭаацәа аԥырҵарц рыԥсҭазаара знапы ианырҵоз, рхырыԥсы ԥсахрада измардоз рхацәа заҟа ирыхӡыӡаауаз, урҭ рышҟа ирымаз абзиабара еицакрада нцәахәык еиԥш ишахәаԥшуаз, рынарцәымҩа ишҭаргалоз атәы инаҵшьны иазгәасҭарц ауп.
Зҩымҭақәа рыла иахьагьы наҟ-наҟгьы ҳмилаҭ литература ҽырбо, аԥсыуа поетк, прозаикк, драматургк иԥсҭазаареи ирҿиамҭақәеи ирызкны усумҭак, ишаанагара иҟоу шәҟәык сзыҩуазар ҳәа сгәы иҭакны аматериалқәа реизгара салагеит. Усҟан, саргьы ԥышәа дук змаз сакәмызт, ҿыц алитературатә критикахь зшьапы еихызгаз среиуан, аха ҭҵааратә обиектк ҳасабла, иалысхыз ашәҟәыҩҩы иҩымҭақәа рахь аханатә исымаз абзиабара иснаргәаӷьит. Амала, сус ашьапы скаанӡа сшацәыԥхашьозгьы, иасҳәеит Хәыхәыт Бӷажәба. Уи ҳамҭак ҿымҭкәа иҽааникылан, нас даасҿаԥшын, ҿааиҭит, гәаҳәарак ихы-иҿы ишықәубаауаз удырыртә аҟара длахҿыхӡа.
– Руслан, иуҳәаз саҳаит, ибзиоуп угәҭакы, атема иугаз акәзар, зынӡа ииашаны уақәшәеит, избанзар, зыӡбахә уҳәаз, апоет иҩызцәеи иареи (еиқәиԥхьаӡоит ԥшьҩыуаак) ҳмилаҭ литература ахыҵхырҭаҿы игылан (усҟан урҭ рыԥсҭазаара иалҵхьан), дара ирызкны ҳакритикагьы акымкәа, иҩбамкәа астатиақәа акьыԥхьхьеит, рҩымҭақәагьы еизганы, зегьыҵәҟьа рԥыхьамшәазаргьы, хаз шәҟәқәаны иҭрыжьхьеит. Аха, иаҳҳәар ами аиаша, ишрыхәҭоу иҭҵаам рбиографиақәа, инарҭбааны монографиатәла ирыхцәажәам рҩымҭақәа.
Абри аганахьала, исоуҳәаз ажәабжь уаҩы игәы иахәаша акоуп, амала, умыццакыкәа зны аматериалқәа еизга, архивқәеи (усҟан ҳархивқәа еибган, ақырҭуа нацистцәа ирымблыцызт) хаҭала иара дыздыруази, аус ицызуази рҟынтә, нас урҭ еизугаз аматериалқәа унарыдтәаланы иҭҵаа, исахьаркыратә ҩымҭақәа реилыргарахь уиасаанӡа! – Абас иажәа ааҿахиҵәеит, иҵегь иҳәарц шиҭахыз удырыртә. Сара сӡыӷәӡа сизыӡырҩуа стәан сашьа, ҳҵарауаҩ ду илакҭаԥшӡа разқәа сырҭаԥшуа.
– Иҟоу удыруоу, Руслан, – ҳамҭактәи иҿымҭра ашьҭахь, Хәыхәыт Бӷажәба уаанӡатәи иажәа инациҵеит: – Хымԥада, унеироуп, уи иԥшәмаԥҳәыс лҿы, ара Аҟәа дынхоит, иара изку кыр нханы иҟазар, лара илымоуп, насгьы даара еиҿкаау, адырра змоу асахьаркыратә литература бзиа избо аԥсыуа ԥҳәыс аҳкәажәуп, хылҵашьҭралагьы даамысҭоуп, лаб Бедиатәын, ахьӡ-аԥша змаз абас лыбзырӡы ҳәаны, нас уаҩ наган, – лҭыӡҭыԥгьы нацҵаны, иажәа ааҿахиҵәеит, сызлагаз аус аҿы аманшәалара сзеиӷьашьауа.
Сара Хәыхәыт иҟнытә аҩныҟа сааиаанӡа акраамҭа сазхәыцуан, акыр згәаӷьит ҳәа. Избанзар, акы, алитературатә критикаҿы уаҩы иибаша, макьана акгьы ҟасымҵацызт, статиақәак сыҩхьазаргьы, искьыԥхьхьазаргьы. Ҩбагьы, ииашоуп, ҩнаҭак ҳааӡазаргьы, ҳаишьцәазаргьы, Хәыхәыт Бӷажәба дҵарауаҩ дуун, ҳлитературатә критика ашьаҭаркҩы иакәын. Сара, ишырҳәо еиԥш, иацы иҩагылаз, ихатәроу аԥсуа поет, апрозаик, адраматург изкны ашәҟәы зҩырц сгәы иҭоуп, аматериалқәа реизгара саҿуп ҳәа игәаӷьны иахьиасҳәазуамашәаизбон,избанзар,нас исзыҟамҵар сыԥхамшьауеи ҳәа сахәаԥшны. Аха насыԥны, сыгәҭакы смеижьеит. Уи атәы уаҳа салацәажәом, акыр сылшазар, уи аԥхьаҩ ибоит*. Хәыхәыт Бӷажәбеи сареи ҳанеицәажәа ашьҭахь, адырҩаҽны снеит апоет иԥшәма ԥҳәыс лҿы. Хәыхәыт Бӷажәба ишиҳәаз еиԥш даҳкәажәҵәҟьан, лара лҿцәажәахаа, лҭеиҭыԥш уҳәа шьҭра бзиак дшалҵыз ҩашьомызт. Сызнеиз, исҭахыз анласҳәа, раԥхьаӡа гәахәарак лхы-лҿы иаақәлеит, аха нас уи аҵанарӡуа аҟынӡа лахьеиқәрак дамҽханакын хәыцрак
* Уахәаԥш Руслан Қапба. Хәыхәыт Бӷажәба. Аҟәа: Алашара, 2005.
280
дынҭанагалан даагылт дымҵысӡо, азалҭшәа аҭӡамц икыдыз апортреҭ лылаԥш адхало. Саргьы ҳамҭак ҿымҭӡакәа астол сахатәан исалҳәоз ақьаад ианысҵарц сҽырхианы. Убасҟан уи лхы-лҿы ианубаалартә иҟан лыԥшәма иԥсҭазаара далҵижьҭеи жәашықәса еиҳаны ишцахьазгьы, иара иҵыхәала снеира ахьаа зцыз агәалашәарақәа илызцәырҵыз, деилаԥах дшакыз. Аха нас, урҭ «илҭааз» агәалашәарақәа даарылҵын, егьи ауадахь дныҩналт. Дымнеиӡац шысҳәоз ахәажәцәа зхылахьаз сахҭан портфелк лыман даадәылҵт. иаалган сызхатәаз астол инықәылҵеит.
– Абра инханы иҳамоу иара иархив ауп. Урҭ зегьы араҟа утәаны узрыхәаԥшрым, аҩныҟа иганы ҭынч иҭуҵаап. Амала, абааԥсы, акы уцәырмыхьааит, уи иара, насыԥ шәкәакәа, рыбжеиҳарак инапала еизигаз роуп, дрыхӡыӡаауан, аибашьра ицәалаӡыз инапылаҩырақәа хьаа дус иман. Саргьы ҳаҩны иҩноу зегьы ирыцкны срыхәаԥшуеит абарҭ архивтә материалқәа, – лҳәан лажәа аахлыркәшеит. Сара, аиашазы аҩныҟа ргара азин ахьсылҭаз даараӡа сеигәырӷьеит, аха даҽаганкахьала, иаасцәымыӷхеит, акы сыцәрыхьыр ҳәа шәарак аасызцәырҵит, избанзар, избон урҭ апоет иԥсҭынха аматериалқәа иԥшәмаԥҳәыс заҟа дрыхӡыӡаауаз. Сара ҳаԥсуа шәҟәыҩҩцәа ҩажәаҩык инареиҳаны рыԥсҭазаареи рырҿиамҭақәеи ирызкны амонографиақәа зҩит, рархив сагәылаԥшит, зыԥсы ҭаз рыԥшәмацәагьы срыҿцәажәеит, аха аӡәгьы игәы иалымсааит, абри зыхьӡ сымҳәо аԥҳәас, абаҩхатәра змаз апоет, апрозаик Ҷыҷыкәа Михаил-иԥа Џьонуа иԥшәмаԥҳәыс Цабу Киутԥҳа лыда, леиԥш зхаҵа илитературатә ҭынха ҳаҭыр ззақәыз, абла ҷыцеиԥш изыхьчоз сара дсымбеит. Уи иугәалалыршәоит аурыс поет ду Н. Некрасов ипоема «Русские женщины» («Аурыс ҳәсақәа») иалоу афырхацәа ркультура аҩаӡара.
Апоет иԥҳәыс усҟан санлыҿцәажәоз исалҳәаз, исылҭаз аматериалқәа, ҳәарада, сышәҟәаҿы ахархәара рызуп, уи аԥхьаҩгьы иудыруеит. Сара абраҟа уажәы иаазго афакт усҟан апоет иԥшәмаԥҳәыс иуҩуа ашәҟәаҿы иаумырбан ҳәа ззылҳәаз ауп. Аха ахаҭа аинтерес зҵо акы злакәу, насгьы, аԥсуа ҳәсахәыҷқәа изларҟазшьарбагои рыла, уи издыруазарц лҭаххеит. Еилкаауп, лҳәахьа насыгӡеит, даҽакала иуҳәозар, апоет изыскыз ашәҟәаҿы ус исалҳәаз афакт асмырбеит, савсит. Амала, акыр шықәса раахыс зыҩра саҿу сымшынҵаҿы сшааиз ианысҵеит ишылҳәаз еиԥш, ажәак ацымҵакәа, ажәак агмырхакәа изусҭцәазгьы арбаны. Уажәы Кәасҭа Герхелиа иажәеинраала «Дкәашоит ан» аҟны аԥҳәыс лхаҿсахьа заҟа аԥсуа ԥсҭазаараҿы иҵабыргхаҭоу аабарц азын, ҿырԥштәык аҳасабала иаазгоит.
Абар ахаҭагьы «– Ҽнак, мҽышак азы, схәыҷқәа сышрыдтәалаз, атыгә-тыгә ҳәа ашә аӡәы дасит. Дызусҭхарыдашь иаҳҭааз ҳәа сгәы иаанагауа сҩагылан ашә аасыртит, – абас дналагеит уи лажәабжь, ҳамҭак ҭынчрак лхалан даанхеит, нас лоунытә даақәыԥсычҳан инацылҵеит лажәа, – санынаиҿаԥшы дыздырит, зыхьӡзыԥша ыҟаз ҳҵарауаа дреиуан, аха уамашәа избеит, мшәан сышҟа даазгазеи, ииҭахузеи ҳәа саахәыцит. – Бзиала шәаабеит, шәыҩнал аҩныҟа, – сҳәеит иааира зынӡаск сшазыԥшымыз сыбжьы ианыԥшуа аҟынӡа. Иаргьы – Бзиа жәбааит, абзиарақәа шәыгымзааит, – иҳәан, дныҩнашылеит аҩныҵҟа. Ҳамҭак дтәан ҿымҭкәа. Сара сгылан даазгазишь ҳәа схәыцуа, иазҵаарагьы сацәыԥхашьауа, избанзар, аԥсыуалагьы ус иақәнагамызт. Аха сцәа ак алашәан сгәы сааҭӡыӡааит. Иара иакәзаргьы, избон дыззааиз аҳәара ицәыуадаҩны дыштәаз. Аха нас, дмыццакӡо, дызааз аус аацәыригеит: – Абзиаҵәҟьа бҭахызар, – сыхьӡ мҳәакәа, ихы насықәкны, – ҳҩыџьагьы ҳшыҟаз – ҳанасыԥ кьыс амамкәа, – ҳаибгаӡа ҳаҟазар
акәын, аха ус изыҟамлагәышьеит, ҳазшаз даҽакала иӡбеит, ҳрыцҳаимшьеит, уаҟа ҳара мчы ҳамамызт, харагьы ҳадмызт, – даҿын абас иажәа анагӡара дацәыԥхашьома уҳәо аҟынӡа. Сара сахьгылаз аҵаа еиԥш ашәра салагеит, сарыхьҭшьит, избеит иажәақәа рхы ахьхаз, дыззааз еилкаахеит, аха дахьсеиҳабыз, насгьы ҳаҭыр зқәу аӡәы злаиакәу ала, иажәақәа сырԥымыҩлакәа, иҳәатәы далгаанӡа ичҳаны сизыӡырҩуан. Избон сысас ацәажәара шизымариамыз, аха ҿымҭӡакәа, сӡыӷәӡа сшизыӡырҩуаз ангәеиҭа, уаанӡа даанызкылоз еиҳа доунашьҭит, исниҵо ажәа сазыразхоит ҳәа игәы иаанагазар акәхап. Аҵыхәтәан иажәа хиркәшеит ауадаҿ ихәмаруаз схәыҷқәа инапы нарықәкны: – Абарҭ амаалықьцәа абра рзызуртә еиԥш бгәы иацәымӷымзар, азин сыҭ, иҟалозар – ҳәа. Сара исҳәо сҿамшәо сдысӡа сгылан ҳамҭак. Аҭакс ааигьы сзымҳәо, мапгьы сзымҳәо. Иара иасҳәарызеишь ҳәа дсыхәаԥшуан. Нас ашырҳәа схәыҷқәеи сареи ҳахьиоз егьи ауадахь сныҩналан, уаҟа ҳавараҿы аҭӡы икыдыкнаҳалаз, сыԥшәмеи сареи ҳанасыԥ анеилаҳҵаз ҳаидгыланы иҭаҳхыз апатреҭ аакыдысхын, иааганы дызхатәаз астол инықәсыргылт, снапқәа ҵысҵысуа. Афырҳәа дҩагылт, иааицәымыӷханы, иаԥхьа иқәсыргылаз апатреҭ минутк аҟара ибла адхаланы дахәаԥшуан. Иҟасҵаз иаанагоз, ҵакыс иамаз, уи апатреҭ ианаҳәеит, – зыхьӡ сху бзанҵык уи дшысымԥсахуа, даҽа ҭаацәарак сшаламло, иага ауадаҩрақәа срықәшәаргьы.
– Ирҳәоит ауаҩы шықәсык ахь знык ҩынтә раҟара ишьара дықәзырҟьо иаҭәам, иамхаҳәар, иамхаҟаҵар ауеит ҳәа. Убри аҭагылазаашьа иахьа схы ҭасыргылазшәа збоит, саҭабымҵан, бхаҵкы сцеит, иахьа нахыс еиҳәшьак леиԥш бызбоит, – иҳәан, схы днагәӡит.
Сара уи данцагьы, акраамҭа сгылан исҳәо изуа ҳәа акгьы сақәымшәо. Апатреҭ акәзар, аблақәа хааӡа исыхәаԥшуан, иҟасҵаз агәы иахәаны. Аха нас имшынха
ахәыцрақәа сызцәырҵит ак аҵкыс акы лоунытә аҽырҵауланы. Зны ӷәӷәала саргәааит минуҭқәак раԥхьа идәылҵны ицаз, еицырдыруа ҳҵарауаҩ (ма сыԥшәма дизымдыруандаз) ишԥасыдигалеи ҳаԥсҭазаара еилаҳҵап ҳәа ажәа.Ишԥеизымдри сара знык зыҩнаҭа сыҩнанагалаз сыԥшәма, ихәыҷқәеи сареи дҳаԥхагәышьазаргьы, бзанҵык дшысмыԥсахуаз, сара сыԥсҭазаараҿы уи иԥсы ҭаны дшаанхоз. Избан ус игәы изаанагеи схәыҷқәа раб, ҳаԥсуараҿы аӡәы ишьҭахь имгылоз, ишәшьыра иҵамхоз, ишҟа нцәахәык еиԥш исымаз, исымоу абзиабара имарианы ахә зишьеи ҳәа. Аха нас сгәы аахьаԥссеит, минуҭқәак раԥхьа исҭаз гәыбӷан маҷк аҵанарӡыртә еиԥш. Избанзар, дҭаацәаран, ахәыҷқәа ааӡатәны дрылатәан, аҩны аԥҳәыс даҭахын. Иԥшәма лдунеи лыԥсахижьҭеи хәбаҟа шықәса цахьан. Саргьы сыԥҳәысеибахеижьҭеи ицқьаны убриаҟара аамҭа цахьан. Ажәакала, зыӷәӷәамҭа иҭагылаз аԥсҭазаара ахаҭа азин инаҭон ҩаԥхьа аҭаацәара алалара.
Абас еиԥхьыҟәҟәа иаауаз схәыцрақәа уи ауаҩ ддыриашон, иԥсабаратәымыз акгьы имҳәеит. Амала, уамашәа избоит, уи ахаҵа ажәа снызҵаз, уаҳа џьаргьы, сара сымышьҭа цәгьазшәа, ибжьы имыргеит, ус даанхеит дшеибаз. Ақалақь аҿы ҳанеиқәшәоз аԥсшәа сеиҳәон дхааҷкәакәараӡа, сара схы ларҟәны сыԥхашьаны аарла аҭак ҟасҵон, мап ахьицәыскыз хара дук сыдызшәа».
Аџьынџьтәылатәи аибашьра Дууӡа атематика иазку ажәеинраалақәа Кәасҭа Герхелиа ипоезиаҿы имаҷӡам, аха араҟа ахыԥхьаӡара акәӡам аус злоу, дара иаԥиҵаз аҩымҭақәа сахьаркырала рхаҭабзиара, рыҩаӡара ахьынӡаҟоу ауп. Уи аганахь, аиашаз, апоет иҟазара ааԥшуеит, зсахьа ҭихуа иарбан обиектзаалакгьы, иаагап дуаҩума, ма хҭысума, мамзаргьы зынӡа даҽакума, иара ихаҭа иҩныҵҟатәи адунеи аҟнытә иаауа ихәыцрақәеи ицәаныррақәеи ргәеибафара иагәылганы, иагәылсны, насгьы исубиективтәны ихҭынхьаауа иубоит. Ҳәарас
иаҭахузеи, ус аҟаҵараз еиҭасҳәоит, апоет ихаҭа дбылуазар, зхаҿсахьа ҭихуа, ма иааирԥшуа ахҭыс, аҟалара уаҩытәыҩсак иаҳасабала ихьааганы, мамзаргьы бзиа ибаны ихатәык еиԥш дазнеиуазар ауп, идикылозар ауп. Ус акәымкәа, ажәаҿ ишырҳәо еиԥш, аобиект, ахҭыс наԥшыхақә ааҵраҿы дгыланы напыла еиԥхьымшьшьааӡакәа, гәыла, ԥсыла имрыԥхаӡакәа исахьарку аҩымҭа зызку иарбан темазаалакгьы, изиӡом, иаҳҳәап, ииӡаргьы, адунеи абаргьы (урҭ рҩызцәагьы ҟалалоит, алитературатә ԥсҭазаара иацәтәымым) хаҳара дук рымам, аԥхьаҩгьы даргьы акгьы рзеилыхуам.
Абраҟа иҳәатәуп Кәасҭа Герхелиа ибаҩхатәра иацхрааз даҽакгьы. Уи ԥасатәи Аџьынџьтәылатә еибашьра иазкыз иажәеинраалақәа рхаҭабзиара ҳаразкыз, мамзаргьы, ирԥсҭазааратәны иҟаҵаз афакторқәа ируакуп, ихаҭа уи аибашьра анцоз, дхәыҷызаргьы игәалашәоит, дахаануп. Усҟантәи ихәыҷтәы шықәсқәа амхылдыз еиԥш иаднакылон иааикәыршаны иҟаз аԥсҭазаара анаҩсангьы, рыҩнаҭаҿтәигьы. Уи уадаҩын, уи хашҭшьа ақәымкәа инхаз, ашьҭахь кыр анҵы, апоет илирикаҿы зеиӷьаҭам поезиатә хаҿсахьақәан иҟалеит. Убас иҟоу жәеинраалоуп «Ахџыџ». Апоет араҟа иаҳирбо аибашьра анцозтәи аԥсҭазаара ауп. Аха уи ааирыԥшуеит ашыцламшә зыхәдацәа ҵнакаахьоу, ибажәхахьоу ахџыџ «ахаҿала». Уи ауп араҟа автор ицәыриго ахҭысқәа зыдҳәалоу аԥсҭазаара уадаҩ инаҭаз, дызланаргылаз. Ажәеинраала анаԥҵази уаҟа зсахьа ҭыху аԥсҭазаареи интервалла ашықәсқәа шрыбжьоугьы, автор илшеит ихәыҷратә дунеи иалибааз агәынкылара, усҟан ишыҟаз, идунеи ишабоз хаҿсахьақәаны рыҟаҵара, рышьақәыргылара. Баша иҳәом «Сыбла ихгылоуп урҭ амшқәа, еиқәыхьшәашәа». Иара ихџыџ акәзаргьы, аа изеиԥшроу: «Сахьахәаԥшуа ибажәхаз ахџыџ; – Ишеибакәу аҽакәнаршан ашыцламшәа, Алаҿ цахьеит, иқәҟьахьеит ахәыџ...»
Апоет, мамзаргьы ажәеинраала алирикатә фырхаҵа угәалашәо аибашьраантәи аԥсҭазаара асахьақәа, иахьа иҟалазшәа убла ихгылоит уцәа-ужьы ианыруа, уеилшьаауа: Иаагап метафорра зуа, икылкааны зыгәҭакы аазырԥшуа аҿырԥштәқәа.
«Асыҭәҳәа ауан иҵааршәха». Аӡынра зеиԥшраз арҭ ахажәак иаадырԥшит. «Амамиқәара ахатәан ҳа ҳаҩны». Ари ацәаҳәагьы аҩнаҭа заҟа агәалаҟара бааԥсыз, изҭагылоз еиӷьны аҳәара уадаҩуп. Ажәак «амамиқәара» зегьы аӡбеит. Иара убасҵәҟьа ауп ишсахьарку ахәышҭаара амца, ашҭа-агәара ртәы зҳәоу абарҭ ацәаҳәақәагьы: «Ҳхәышҭаара амцагь ҳзыԥшуан ишәаны», «Рхы ҩнапыкала иркын ҳашҭа аҵәҩанқәагьы, Алаӷырӡ ашьашьалқәа ирҿыкәкәон». Аха арҭ рҩызцәа аԥсҭазаара ахаҿсахьақәа, усҟан, ҳтәыла зегьы аҿы иуԥылон имҟәылха. Убри азоуп апоет иаҵшьны изазгәаиҭо «Амамиқәара ахатәан ҳан ҳ-Аԥсадгьылгьы, Волга ахықәан ашьарҩаш кьасон» ҳәа.
Кәасҭа Герхелиа аконкреттә тема иалхны ииҩыз ажәеинраала «Ахџыџ» аҟны иааирԥшит, ихәыҷратә шықәсқәа изынрыжьыз агәалашәарақәа рматериал ала, Аџьынџьтәылатәи аибашьра Дуӡӡа анцоз аамҭазтәи аԥсуа қыҭа зҭагылаз аԥсҭазаара уадаҩ аҟнытә иҟазшьарбагоу сахьақәак, еиҭасҳәоит, автор исубиективтә дунеибара алаԥшҳәаа иҵганы. Аҩымҭа уанаԥхьо имҩашьо иубоит автор даныхәыҷыз ибла иабаз, ицәа-ижьы ианырыз рыҟнытә игәникылаз аԥсҭазаара аҵабыргхаҭа ҵаҵӷәыс измоу аепизодқәа поезиатә хаҿсахьақәан. Убри азоуп ари ажәеинраала иахьагьы иацы акәушәа ианиҩыз, аԥхьаҩ изааигәоу ак акәны изыҟоу, иамоу аԥхара еихсыӷьрада изиныруа.
Аибашьра атематика иаҵанакуеит алирикатә-патриоттә жәеинраала «Аӷбаҿы». Уи азкуп зыԥсадгьыл аҿаԥхьа зуалԥшьа анагӡараан иҭахаз аматрос Хиба Сериожа игәалашәара. Абраҟагьы иаабоит аԥсуа мшынуаҩ ихаҿсахьа. Уи апоет иҩыза гәакьа иакәын. Дахьҭахаз аҭыԥаҿ даннанага (арратә маҵура анихигоз акәу, ус екскурсиак аҳасабала днанагоу уи атәы нацәақәкыла ажәеинраалаҿ акгьы иҳәом, иаҭахны имԥхьаӡазар акәхап, дигәалашәоит Хиба Сериожа. Автор ажәеинраала абас далагоит:
Инеиуеит «Абхазиа» хыхәхәала, Иҭынчуп, иҭынчуп амшын. Апалуба сықәгылоуп схала, Скароуп, ахәыцра саршын.
Снаҩс џьоук гәырӷьоит, ихәмаруеит, Ауаа зегь гәыла еиԥшым;
Уи сҳәаргьы, атәымуаа ирхароуи, Са сгәы азынхазар амшын.
Апоет дзыркараз, ахәыцра дзаршыз, иҩыза, иқыҭа Ӷәада иалҵыз абраҟа иӡхыланы инеиуа амшын аҵаҟа наӡаӡа дахьыҵәаху ауп. Уи ихаҿсахьа ибла ихымҵуа ихгылоуп: «Иџьымшь ҟьаҟьақәа еиқәырхәа, Амшынаҿ иччаԥшь збоит». Уимоу, игәырӷьа-хәмаруа аӷба иҭоу ахьибо, иҩыза илахьынҵа хьааигоит, аха дара иабардыруеи апоет дзыргәаҭеиуа мзызс иамоу. Убри аҟнытә иахьгәырӷьо, иахьыччо ҽыԥныҳәа изыҟаҵом. Иара дызныӡбо, гәыбӷан зиҭо абар иахьыҟоу:
Еҳ, аџьал, аџьал, уџьнышха Ушԥарызхьуеи аԥсреи агәырҩеи... О, аибашьра, аибашьра ушҳам, Ианбыкәу ианықәҵуа адунеи?!
Ааи, аибашьра ашҳам акәгәышьоуп Хиба Сериожа иеиԥш, миллионҩыла ауаа зыхәлабгауа. Аха аԥсадгьыл шьакаҭәарада, ԥсыҭбарада изыхьчахьада? Апоет ихәыцрақәа еиԥхьбарак рымам, зыԥсадгьыл зхы ақәызҵаз ицуп. Урҭ ахәыцра ҵаулақәа роуп аԥсадгьыл зхы ақәызҵаз асолдаҭ ихаҿсахьа ҳзырбо, ажәеинраала зхылҵызгьы. Цәаныррала агәаҵантә иаауа ацәаҳәақәа рыла ихыркәшоуп аҩымҭагьы:
Севастополь иаваршәны ҳнеиуеит, Иҭынчуп, иҭынчуп амшын. Апалубаҿ схала снеи-ҩеиуеит, Скароуп, ахәыцра саршын.
Ажәеинраала «Аԥсуеи аԥсуареи» зымҽхак маҷу поемоуп ҳәа азуҳәар ауеит аҵаки акомпазициеи рганахьала уахәаԥшуазар. Автор уи римтәи ацифрақәа рыла хәхык аиҭеит ҩнуҵҟала еибаркны измоу, лирикатә хьаҵроуп ҳәа ззуҳәаша асиужет дахәаԥшны.
Аҩымҭа ҟазарыла иахьсахьарку анаҩсангьы, аԥхьаҩ изааигәазтәуа даҽакгьы ыҟоуп. Уи убри ауп – изкуп Аџьынџьтәылатәи аибашьра Дуӡӡа (1941-1945) аан агәымшәареи афырхаҵареи аазырԥшыз, зыԥсадгьыл зхы ақәызҵаз Аҷандара ақыҭан ииз, иааӡаз, Аԥсны аҵеи иаша Хынтрыгә Мхонџьиа. Ари аԥсуа хаҵа ӷәӷәа аибашьраан аӷа иҭыҩраҿы иааирԥшыз агәыӷьреи агәымшәареи ртәы иҳаздыруамызт, иуҳәар ауазар, архив саба ихҩаны иаман. Уи гитлертә фашизм иаҿагылан ицоз аибашьраҿ иԥсадгьыл ихы ақәҵаны иааирԥшыз афырхаҵара, ҳара ианаадыр, аҭоурых рҵаҩы, адраматург Михаил Чамагәуа уи афырхаҵа изкны адраматә ҩымҭа анаԥиҵа, нас атеатртә ԥсҭазаара анаиоу ашьҭахь ауп. Зыӡбахә ҳамоу зусҭцәоу ибзианы еилаҳкааразы абраҟа иаазгоит аҟазара аҭҵаарадыррақәа рдоктор, апрофессор Алықьса Аргәын иҳәахьа:
290
Аԥхьаҩ ухаҵкы, иаазгаз аҵарауаҩ ицитата маҷк исроуцәазаргьы, мдыршақә иҟасымҵеит избан акәзар, акы, ари алегендартә фырхаҵеи автори ирызку аматериалқәа зынӡа имаҷуп, иахьатәи ҳаԥхьаҩ рыӡбахә издыруам ҳҳәар агха ҳахьуам. Хынтрыгә Мхонџьиа иеиԥш ҳаԥсадгьыл ду зхы ақәызҵаз ҳҵеицәа хазынақәа рыӡбахә еснагь иаҳҳәалароуп, хашҭра рықәымзароуп ҳажәлар рыԥсҭазаараҿы. Урҭ ҿырԥшыганы иаанхоит ҳҭоурыхтә ԥсҭазаараҿы. Ҩбагьы, иаабоит адраматург М. Чамагәуа заҟа дрызҿлымҳаны, хаԥсыра баны адокументқәа еизигаз, иҭиҵааз, иаԥиҵаз ҳаԥсадгьыл ду асолдаҭ иааирԥшыз афырхаҵара иазку атеатртә ԥсҭазаара зауз адраматә ҩымҭа ҟаимаҭ. Уи имариаз усӡамызт. Ари ауаҩ Мхонџьиа Хынтрыгә изку идрама атәы ҳҳәозар, иаҳхысыз XX ашәышықәсқәа 70-тәи ашықәсқәа раан ҳмилаҭ драматургиа иаланагалаз, нас иаарласны асценатә ԥсҭазаара зауз, иреиӷьу аԥҵамҭақәа ируакуп. Иреиӷьу ҳәа баша ажәа схы иасмырхәеит, рыԥшӡагас исымҳәеит, избан акәзар, Аџьынџьтәылатәи аибашьраан аԥсуа жәлар рҵеицәа гәымшәақәа рхы ақәҵаны иаадрыԥшыз афырхаҵара атәы зҳәо асценахь икылугаша аҩымҭақәа ҳамаӡам, СССР жәлар рартист адраматург Шәарах Ԥачалиа Асовет Еидгыла афырхаҵа Владимир Ҳаразиа изикыз, аҩымҭа аӡбахә ҳамҳәозар. Уи афильмгьы алырхит, асценатә ԥсҭазаарагьы аиоуит С. Ҷанба ихьӡ зху Аҟәатәи Аҳәынҭқарратә драматә театр аҿы. Ихԥахаз, ҳҵарауаҩ ду Алықьса Аргәын ифундаменталтә усумҭа ду «Аԥсуа театр аҭоурых» Аҟәа 1978 шықәсазы урысшәала иҭыҵыз аҟны ирыхцәажәоуп адраматә ҩымҭа иалхыз аспектакль «Иван-абхазец» уи автори, насгьы ахәшьара бзиа рыҭаны, рҭоурыхтә ҵакы азгәаҭаны.
Алықьса Аргәын иӡбахә анысҳәах, абраҟа инабжьагаланы исымҳәар сгәы иауам хшыҩзцарақәак, иаҭыԥымшәа избо дыҟазаргьы. Иахьа уажәраанӡа ажәҵыс аҵыхәеиԥш ибжькаҵәаӡа иаанхоит ҳҵарауаҩ ду Алықьса Аргәын, аҟазараҭҵаараҿы мацара акәымкәа, ҳдоуҳатә культура зегьы аҿы иааникылоз аҭыԥ. Уи иҟамзаара ӷәӷәала ианыԥшит аҟазараҭҵаара асфераҿы. Иахьа, изаҳамҳәарызеи, насгьы аӡәгьы игәы изалсрызеи, ҳаамҭазтәи ҳҟазара – (араҟа иаҵанакуеит атеатртә ԥсҭазаара, асахьаҭыхыҩцәа, ахореографцәа, ашәаҳәаҩцәа, уҳәа убас иҵегьы) азаанаҭуаа ирызку аҭҵааратә монографиақәа ракәым, иара ус ишаанагара иҟоу аусумҭақәеи астатиақәеи акьыԥхь аҿы рцәырҵра уарлашәарлаӡахеит, иҟам, иаабом. Абри проблеманы ухаҿы ианааугалак ауп, Алықьса Аргәын иҟамзаара аԥсуаҭҵаарадырраҿы иҵегьы ианаҳныруа. Убри аҟнытә уи иҭҵаарадырратә ҭынха – аԥсуаа рдоуҳатә культура аҭҵаара иазкыз архивтә саба иаргатәым, иҭыжьтәуп. Урҭ, сацәымҩашьо исҳәар сылшоит, ҳҟазара аҭоурых даҟьақәоуп ҳәа.
Аԥхьаҩ, еиҭасҳәоит, ажәеинраала «Аԥсуеи аԥсуареи» маҷк сацәхьаҵзаргьы, уажәшьҭа иара ашҟа ҳгьежьып, уи ауп ҳобиект хада. Зегьы раԥхьаӡа исҳәарц сҭахуп адрама «Иван-абхазец» цәырҵаанӡа, мамзаргьы М. Чамагәуа иҩаанӡа, нас асценатә ԥсҭазаара аиоуаанӡа уи ихьӡ, иҟаиҵаз афырхаҵара Аԥсны аӡәгьы издыруамызт, уажәеиԥш ирылаҵәаны иҟамызт, мацара ирдыруаз, афронт аҿы дышҭахаз, иара уигьы издыруаз изааигәаз – иуа-иҭахы, иҭаацәа ракәын. Еиҭасҳәоит, М. Чамагәуа ибзоуроуп абри агәымшәа аӷа итылаҿ иааирԥшыз афырхаҵара зегьы ирбартә, ираҳартә, насгьы асценатә ԥсҭазаара аиуртә аҟаҵара, ихьӡ-иԥша ашьҭыхра. Абри амацаразгьы – фырхаҵак Аԥсны дахьахаирҳаз, дахьцәыригаз азы, ҷыдала ҳаҭыр ақәҵатәуп, иҭыжьтәуп М. Чамагәуа ирҿиаратә ҭынха. Аха ҳара ас еиԥш иҟоу аусқәа рҿы ашьшьылаҳара ҳцәыласуеит. Исыздыруам
уи зыхҟьо, мзызс иамоу. Иҟалап агәцаракра ҳзымхозар. Ақырҭцәа фашистцәа иаҳзааргаз аибашьраҿ ҳаныриааи, ахақәиҭра анҳау, аԥсуа театр ҳәа кыр ыҟазар, избан ҩаԥхьа изықәыдмыргылара М. Чамагәуа иҩымҭа «Иванабхаз» иалхыз аспектакль. Уи ҳаԥсадгьыл ду СССР ҳәа ҳзышьҭаз ахақәиҭразы ихы-иԥсы иҭиит фырхаҵарыла. Уи ақырҭуа мпыҵахалаҩцәа ириааины ҳаԥсадгьыл иқәызцаз ауаҩы ианаҳәо маҷума? Иахьеиқәҿырҭуа ыҟаӡами арҭ аҩеибашьрак?
Сыззааиуа, Кәасҭа Герхелиа апатриоттә жәеинраала цаҳәцаҳә аниҩуаз аамҭазы жәаҳәарада, М. Чамагәуа иҩымҭа иҵанаҳәаз ыҟоуп ҳәа ҳҳәаргьы агха ҳауам, избанзар, схаҭагьы ибзианы исгәалашәоит. Хынтрыгә Мхонџьиа изкыз аҩымҭа раԥхьа агазеҭ «Аԥсны ҟаԥшь» аҿы акьыԥхь анаба, нас асценатә ԥсҭазаара анаиоу ҳауаажәлар, ҷыдала сабиԥара иаҵанакуа аҿар заҟа агәахәара рнаҭаз, избан акәзар, ақырҭуа нацистцәаҵарауааи (зегьыҵәҟьа ракәымзаргьы) шәҟәыҩҩцәақәаки Аԥсны Қырҭтәыла иахәҭакуп, аԥсуаагьы қырҭцәоуп ҳәа иҟам-ианым алакә аҿы зыгәра умгаша, ахыҭҳәаақәа анырыҩуаз аамҭазы, Аџьынџьтәылатәи аибашьра Дуӡӡа анцоз ашықәсқәа раан ҳаԥсадгьыл ду аиааира агарц азы анемец фашистцәа ирҿагыланы еибашьуаз, зыхгьы ақәызҵаз, уаанӡа зыӡбахә ҳмаҳацыз Хынтрыгә Мхонџьиа, ҳшақәымгәыӷӡоз ихьӡ хаҵарашәак еиԥш иҳалаҩит. Ари ҳаргәырӷьеит, даҽа аԥсыуа фырхаҵак даацәырҵит дыхьӡырҳәагаха! Ҳәарада, адраматург, аҭоурых рҵаҩы М. Чамагәуа ибзоураны.
Абри ахҭыс, мамзаргьы ажәабжь бзиа ауп Кәасҭа Герхелиа иажәеинраала «Аԥсуеи аԥсуареи» хыҵхырҭас иамоу, изырҩыз. Аҩымҭаҿ актәи ахаҿы ицәырҵуеит иаразнак амхылдыз еиԥш уадзыԥхьало, насгьы аԥсуа иԥсҭазаараҿы зегь реиҳа ихадароу аелементқәа ҷыдала иалкааны, акцентра рзуны: «Аԥсуа игәы злеисуа ԥсыуароуп. Иара ахы ахьакуа, иоуроу, иаҭбаароу, Шаҟа
иҵаулоу, шаҟа иахыҵуа, Уи здыруа Аԥсуа иԥсҭазаароуп, Зышьҭа абри адгьыл иану ианпыҟҟа», – иҳәоит апоет ҭоурыхтәла уаархәыцыртә еиԥш.
Ари ахшыҩзцара иҵегьы ирҵаулоуп анаҩстәи ацәаҳәақәа рыла:
Абри адгьыл рыцҳамхоз Аԥсуа идлаԥса,
Абарҭ ахрақәа рҿы уи ибжьы ҵар мгар,
Аԥсуа дҟалозма
абри адгьыл адлаԥса; –
Иабаиуаз арҩашқәа, ашьхақәа ҟамлар!
Аҩымҭа епикатә ԥҵамҭак еиԥш, еиҳа-еиҳа уагәыланахалоит аԥсуа жәлар рҭоурыхтә ԥсҭазаараҿы ирхыргахьоу хыԥхьаӡара змам ауаӷеимшхарақәа. Урҭ ақәшәахьеит абылра, иалашәахьеит аӡыблара, аха иқәԥеит иацәымӡырц, ирцәымӡырц Аԥсны.
Ҳаизыӡырҩып апоет:
Аԥсуа дгылоит Аԥсуараз ақәԥараз,
Уи шәарҭоуп ҳәа иаҳар, дахьықәугь дыԥсны.
«Шәнеибац, шәнеибац, аԥсуаа рыҷкәынцәа!»,–
Убри азоуп раӷа дзарӡыӡоз рыбжьы;
Аџьынџьтәылатәи аибашьра Дуӡӡа аан аԥсуаа рхаҵара апоет дазыгәдууан: «Ҳтәыла дуӡӡа шьала
ианыӡысоз, Аԥсуаа рыҷкәынцәагьы рхымҭақәа кшон», Шьаҿацыԥхьаӡа ргәы иҭаз, изыхӡыӡаауаз Раԥсуара, рҿаԥхьа цәымзан илашон», – иҳәоит апоет.
Кәасҭа Герхелиа иажәеинраалаҿ машәыршақә акәӡам аҭоурых аҵахь дылбааны аԥсуеи аԥсуареи еимаздо апроблемақәа заҳгәалаиршәо, даҽакала иуҳәозар, апролог ҟазшьа аҭаны. Избан акәзар, автор зсахьа ҭихуа, иааирԥшуа афырхаҵа аԥсреи абзареи дрыбжьагыланы ԥасатәи ҳаԥсадгьыл ду азы, хацәнамырха данеибашьуаз аамҭазгьы, иаԥсуара цәымзан илашон, нцәахәыкны изыҟан. Ус шакәу нбан дула иамҳәои ишьҭыхыз ахьӡгьы «Иван-абхаз». Апоет абри аҭыԥ (ахԥатәи ахы анҵәамҭаҿы) ухәы-ужьы қақаӡа иахьаргылауа анаҩсангьы, милаҭ гәадурак цаҳә-цаҳәо, ухы инаркны ушьапаҟынӡа уааимнадартә иуныруеит, насгьы дзымбац иакәзаргьы иаԥхьа даагылоит ддоуаԥшьха.
Алым иаҩызаз, Амхонџьиа ҷкәын,
Уа Хынтрыгә ахаҵа. Ҳашьхақәа рҵеи,
Убриоуп аԥсуара ахьыӡ зинықәыз,
Бџьармцак змыхәоз иаҳәа зцеицеи!
Уи игәы иахьҭаз
абаҩ ҷыда илалон,
О, инаҭон ишьха аԥагьақәа ргәамч...
Зынгьы ихәыҷра мшқәа ибла ихгылалон,
Иԥсы злаз и-Ҷандарагьы усҟан иааигәан...
Апоет ҟазарыла илшеит аӷа хәымга имца иалагылаз Аԥсадгьыл асолдаҭ иҩнуҵҟатәи игәеибафара – цәанырра ҵаулала изцәырҵуаз игәҭахәыцрақәа раарԥшра, зегьы иаабартә, иаҳнырыртә аҟаҵара. Араҟа зегь раԥхьаӡагьы иаабоит афырхаҵа иқыҭа гәакьа Аҷандара – «Аԥҳәызба қәыԥш лӡамҩеиԥш иԥшқоу, ицқьоу Мидара»! Нас игәалашәарақәа ԥытланы рҿынархоит: дыҩуа данықәыз уи ашҭа, аркьыл анымҵаирсуаз, данасуаз акьаброу, раԥхьатәи анбан, раԥхьатәи амаӡа игәаҵа иҭашыз, «О, суҳәоит, Мидара, уԥсаҵа иҵәахыз!» уҳәа убас апоет рыԥсы ҭеиҵоит, иҿыцҳаҳараӡа ҳаԥхьа ицәыригоит Аԥсадгьыл ашьауҩы игәалашәарақәа лаԥшҵашәаран мацара акәымкәа ихаҿсахьақәаны.
Убарҭқәа рышьҭахь ауп (ихьшәаӡаны Аԥсны иааҩыз ҳажәлар зегьы ирылаҩыз) Хынтрыгә Мхонџьиа аӷа иҿагылан ақәԥараҿ иааирԥшыз афырхаҵара атәы иаҵшьны ианазгәеиҭо ифырхаҵара аӡы ишамгаз, ишазымблыз амца. Апоет иҩуеит: «Уи дахьнеилакгьы ицын и-Аԥсуара, Аԥсуа ихьӡала абеларусқәа еиқәирхон, Ахац ианакызгьы иара иԥсҭазаара, Ишьҭақәа рҿы Аԥсуа ихьӡ нирхон...»
Хынтрыгә Мхонџьиа иааирыԥшыз ифырхаҵараз ашәақәа рыбжьы ԥымҵәауа аҵаргьы ирҳәоит.
Апоет, аҩадагьы џьара ишазгәасҭахьоу еиԥш, ирҿиамҭақәа жәпакы рҿы ахархәара шрымоу убоит аԥсуа жәлар рҿаԥыцтә поезиа аформақәа, мамзаргьы аҟазшьатә ҷыдарақәа, еиҳарак акалам зықәку обиект азы автортә хшыҩзцарақәа ихаҿсахьақәаны алкаараҿы. Убри алагьы апоет ашәа зхиҳәаауа ифырхаҵа днаӡаӡаны даабартә, насгьы логикала аԥсҭазаара аҵабыргхаҭа шьақәнарӷәӷәартә еиԥш.
Абри абас шаку, уаҳагьы (аҳәатәы шыҟоугьы) аҩымҭа ахцәажәара саламгакәа мацара, иаазгоит аҵыхәтәантәи ахы аҟнытә уи хзыркәшо абырг иԥхьарца иаҳәо ацәаҳәақәа. Уаҟа зегь ааԥшуеит иккаӡа:
«Уа рада, рыуа
рирар мыхәа! – иҳәеит,
Заӷацәа нзырҵәоз,
ирымҭо ԥсыхәа! – иҳәеит,
Уа зыԥсадгьыл зан лашәа избоз – иҳәеит,
Зыжәлар ршьагьы
кәапеила изтоз – иҳәеит,
Уа уахынла
зызҽынлаз – иҳәеит,
Зхалагьы арык зытҟәауаз – иҳәеит,
Алемс ҳәсақәа еибаны
изыртәаз – иҳәеит, Бџьармцалагьы
ахьӡ зырҭәаз – иҳәеит, Уа рада, рыуа,
Хынтрыгә хаҵа! – иҳәеит, Ухьӡ ҭымшәаӡо иҭами
ҳгәаҵа – иҳәеит. Дад, шәышықәса
са сырҭоуп – иҳәеит, Аха исыбарги,
иахьа сҿоуп – иҳәеит, Дад, ҳаихышәашәа,
ҳҷандар – иҳәеит, Дад, уқәақәра ҳгеит
аҷандараа – иҳәеит. Уа абасгьы сшамкәа
са сызшаз – иҳәеит, Сазӡатәуп адгьыл,
уа узыхшаз – иҳәеит. Уа рада, рыуа,
Хынтрыгә хаҵа! – иҳәеит, 297
Нарҭаа урхаҳшьалоит ҳагәлымҵәаах – иҳәеит.
Аԥсуа, Аԥсны,
Аԥсуара! – иҳәеит. Ари ламысуп,
хаҵароуп, – иҳәеит, Уи иақәым гәҿыӷьрак, ааԥсарак – иҳәеит,
Уи аншәарҭоу аԥсуа изын –
хақәҵароуп – иҳәеит.
Сара сахьахәаԥшуала, автор ииашаны иҟаиҵеит ажәеинраалаҿ персонажк иеиԥш ицәырго абырг иԥхьарца иаҳәо ашәала Хынтрыгә ифырхаҵара иаҵшьны иахьааирԥшуа. Избан акәзар, аибашьраҿ Аԥсны аҵеи гәымшәа иҟаиҵаз афырхаҵара аԥсуа епостә ҳәамҭақәа рперсонаж хадақәа ԥсабарала ирзааигәоуп ирхуԥхьаӡалартә еиԥш. Насгьы, ас иҟоу афырхацәа доумыжьхақәа рыхьӡ абиԥарақәа рзы иҿырԥшыганы инхарц азы аԥхьарца ианҵаны рашәахә рҳәон. Аԥхьарца, ишдыру еиԥш, жәытәӡа аахыс ианылоу ашәақәа роуп зегь раҵкыс ажәлар ргәаҵаҿ инеиуа, анарха змоу, уи аабоит нарҭаа дуқәа инадыркны. Абри ахшыҩзцара арҵабыргуеит Аԥсны аҵеи гәымшәа ифырхаҵара атәы зҳәо абырг иԥхьарца абжьала ҳгәаҵаҿ инеиртә, насгьы ҳмилаҭ гәадура арҿыхартә, уи адагьы аԥсуа жәлар рпоезиа аформа иагәыцхәны иақәҿнаҭыртә изаҳирҳаз, ус изеиҿаиртәыз.
Иара убас ажәеинраала аиҿартәышьазгьы иуҳәар алшоит, уи аклассикатә форма «аҵыруа» маҷк дҭысзаргьы, аҳәаа дахысзаргьы, зынӡа шьоукы-шьоукы апоетцәа, еиҳарак аҿарацәа зны-зынла ишыҟарҵало, мамзаргьы
ианырцәыҟалоу еиԥш, иԥсаҟьаӡаны акәымкәа, иҭҭәааҭҭәааны ацәаҳәақәа шьақәиргылоит, апоезиатә цәахаа рыҟәнышьшьы. Абраҟа уи, хыхь ишазгәасҭаз еиԥш, ҳажәлар рҿаԥыцтә поезиа иамоу аҷыдарақәа ихы иахьаирхәаз акыр дарманшәалеит, аҩымҭа ахаҭабзиара ҳаранакит. Насгьы аҩымҭа дызлалагаз ацәаҳәақәа ҩынтәҟа, хынтәҟа рефрен ҳасабла, дышьҭрақәлан ииҳәазгьы, жәаҳәарада, аԥҵамҭа аидеиатә ҵакы арӷәӷәареи асахьаркреи рҿы имҩашьо иубоит иалкаау аҭыԥ шрымоу. Абарҭқәа зегьы ажәеинраала «Аԥсуеи аԥсуареи» аԥхьаҩ изааигәазтәуа афакторқәа иреиуоуп. Аха абри абас шакәугьы, ибылгьны ишаабогьы, иҳәатәуп ихымԥадатәиу извыстәым даҽакгьы. Уи аҩымҭа аԥхьаҩ дадзыԥхьалоу, асахьаркыратә напҟазара аганахьала игәылыршәаны иахьыҟаҵоу анаҩсангьы, иара Аԥсны ахьӡ ҭызгаз аԥсуа ҵеи гәымшәа Хынтрыгә Мхонџьиа обиектс дахьамоу ауп. Уи афырхаҵа ихьӡ-иԥша иабзоураны ажәеинраала аԥхьаҩ иҿаԥхьа аҳаҭыр шьҭыҵит, лымкаала бзиа ибеит, изааигәахеит. Ари ажәеинраала Аԥсны жәлар рџьынџьтәылатә, еибашьраан еиҳагьы аҵак ҿыц аанахәеит, ҳхьыбҿар зыԥсадгьыл азы зхы-зыԥсы иамеигӡоз, рмилаҭ хдырра еиҳагьы иарҿыхон, избанзар, аибашьраантәи аԥсҭазаара ахаҭа иднарбеит Хынтрыгә Мхонџьиа иҩызцәа аҵеицәа гәымшәақәа Аԥсны еснагь ишыҟоу, ишалиаауа. «Мужественным называется тот, кто безбоязненно идет навстречу прекрасной смерти» – ҳәа Аристотель иззиҳәаз ауаа дырхаҭарнакуп, ԥасатәи ҳаԥсадгьыл ду Асовет Еидгыла зхы ақәызҵаз, Нарҭаа дуқәа рҟынтәи нахьхьынӡа аахыс иаауа афырхаҵара зда-зшьа иалаз аԥсуа хаҵа Хынтрыгә Мхонџьиа. Ааи, уи иҩызцәа рыхьӡ кашәара ақәӡам – Аԥсадгьыли ахақәиҭреи ирсимволны иаанхоит.
Азеижәтәи ашәышықәсазтәи америкатәи ашәҟәыҩҩы Генри Торо иҩуан: «Самые нежные растения прокладывают себе путь через самую жесткую землю, через трещины скал так и любовь. Какой клин, какой молот, какой таран может сравниваться с силой любви? Ничто не может противостоять ей».
Иҵабыргыҵәҟьаны, ауаҩы иԥсҭазаараҿы абзиабара аҟара амагиатә мчы змоу даҽакы аӡбахә аҳәара уадаҩуп. Дыҟамзар ҟалап уи ацәанырра ссир ашәа ахызымҳәаац, зажәа азызымкыц шәҟәыҩҩык, философк. Иара убасҵәҟьа аԥсҭазаараҿы иуадаҩуп уи изыхҭынхьаау амца шоура акәа иҭанамыршәыц ауаҩы иԥшаара. Аха усгьы урҭ рҩызцәагьы абзиабара злымшо – иԥнамшәо, ҳәарада, иҟоуп азоуп англыз драматург ду Б. Шоу абас зиҳәо: «Испорченные люди – это те, у которых нет любви»: Ари азҵааразы XI ашәышықәсазтәи атадџьықь поет Кабус иакәзар абар иаахҵәаны ишиҳәаз: «Нечеловек тот, кто не влюбляется».
Аԥсҭазаараҿы аԥсымчхара ду аманы аҳра зуа абри абзиабара атема гәцаракуп Кәасҭа Герхелиа илирикаҿы. Уи аԥхьаҩ илаԥш иҵашәартә аихьӡара аманы ахы акуеит, аҩада ишазгәасҭахьоу еиԥш, заатәи ипоезиаҿы. Аха иҭәымҭахь днеиуа даналага, мамзаргьы, даннеи, ари абзиабара атема еиҳагьы игәцареикит. Игәцареикит ҳәа зысҳәо уи иазку ажәеинраалақәа ирацәаны иҩит ҳәа акәым иаанаго. Иаԥиҵаз аҩымҭақәа игәылыршәаны, исахьаркны, насгьы аҵабыргхаҭа иагәылҩааны, ҵаҵӷәыс иаманы иҟаҵоуп ҳәа ауп исҳәо. Ааи, иарбанзаалак аҿгьы идыруп ахыԥхьаӡара иаҵанакуа, иамоу амч. Аха убас шакәугьы ахаҭабзиара еиҳа акапануеит. Уи асахьаркыратә ҩымҭақәа рҿы еиҳагьы иубарҭоуп, лымкаала ианыԥшуеит зегьы шракәу, ишрылыҳәҳәо.
Кәасҭа Герхелиа аҩбатәи ишәҟәы «Анарха» иану абзиабаратә-лирикатә жәеинраалақәа («Уаридада», «Ҿылҭуам ԥсылшьуам», «Сзыхбырҟьазеи, сыгәлымҵәах?!», «Минуҭк иадамхаргьы», «Аҿаҳа») идырҵабыргуеит ипоезиа зегьы аҟны еиԥш, нацәақәкыла абри
атемаҿгьы иубартә уи инапҟазара ишазҳаз, ишгәылҭәааз аҩышьа аформеи аидеиатә ҵаки рганахьалагьы, ихьысҳамкәа еицнаргартә, насгьы ауаҩы илогика ҵаҵӷәра рызнауртә цәанырра ԥхала ирҟәымшәышәны, абзиабара цқьа ишахылҵыз мҩашьо, еиҭарсшәа иуҳәозар, уи «ажьрацәара» ишатәу аԥхьаҩгьы, аҩымҭа аперсонажгьы, авторгьы ишеилахәу агәра угартә еиԥш ирԥсҭазаараны. Абарҭ арҿиара иатәышьҭроу ацәаҩақәа, ажәа ишалоу еиԥш, хҭак ианеицҭадыршәуа аамҭазы ауп ашьха ӡыхьеиԥш ицқьоу абзиабара аазырԥшуа алирикатә жәеинраала аниуа, аԥшаара иаҿу апоет инаршә аныхиахауа, ажәа сахьарк данабчараҳхауа. Амала, уи азы зегь раԥхьаӡагьы иаҭахуп ахы аус адулара, даҽакала иуҳәозар, аџьа аус аҵагылара. Аурыс совет шәҟәыҩҩы ду А.Н. Толстои баша иауиҳәах: «Труд будит в человеке творческие силы» – ҳәа.
Убри арҿиаратә мчы ахьыҟоу, аԥшәмара ахьауа ауп ашәҟәыҩҩы (уи идагьы дарбанзаалакгьы иҵанакуеит ари ахшыҩҵак) аԥхьаҩгьы иаргьы зыргәырӷьо ақәҿиарақәа аныҟало. Уи аабоит Кәасҭа Герхелиа иҭәымҭахь даннеиз иаԥиҵаз, инапы иҵыҵыз абзиабаратә лирикатә жәеинраалақәа рҿы.
Аԥхьаҩ ухаҵкы, араҟа иҟаҳҵаз аекскурс азырханы уажәшьҭа ҳаиасып хыхь еиқәаҳаԥхьаӡаз ажәеинраалақәа реилыргарахь, усҟан, жәаҳәарада еиҳа иаҳбарҭахоит ҳахшыҩзцарақәа заҟа иреалтәу, иҵабыргхаҭоу.
Уажәнатәгьы, агәрагара сыманы исҳәоит Кәасҭа Герхелиа илирикатә (уи, аграждантәгьы иаҵанакуеит адемографиа азҵаарагь излахьысуа ала) жәеинраала «Уаридада» иаҳхысыз XX ашәышықәса 60-тәи ашықәсқәа раан ҳпоезиа иаланагалаз иреиӷьқәоу ишыруаку. Зегьы ҳарҟәаҵып, иара ажәа «Уаридада» ахалаҵәҟьа заҟа ҳанаҳәозеи, заҟа ҳарлахҿыхуазеи, иахьеи-уахеи еилашуа ҳаԥсҭазаара заҟа иазааигәоузеи! Апоет иеиԥш
аԥхьаҩгьы даргәырӷьоит, азҿлымҳарагьы инаҭоит аҵых ҵәцара ҵыхәаԥҵәара амамкәа иалыҩуа «уаридада мақәа». Избанзар, уи абзиабара ԥсыс изхоу амилаҭ аизҳареи аҿиареи иртәуп. Ус анакәха, гәырӷьара дууп. Абри ауп аҩымҭа иаанарԥшуа, идеиас иаҵоу. Аха ихадароу убри аԥсҭазааратә факт апоет заҟа исахьаркны ажәала аԥсы ахаҵаны ишаҳирбо ауп. Араҟа уи, иҵабыргыҵәҟьаны аҟазара ааирԥшит. Жәлар рҳәамҭа аҟны нахьхьынӡа аахыс иаауа ҩажәак «уаридада мақәа» рхархәарала апоет иажәеинраала апоезиа ацәахаа аҟәнышьшьы, аԥхьара угәаԥхо, еихышәшәо ацәаҳәа гәылҭәаақәа шәага-загала еиқәшәо, ажәаҿ ишырҳәо еиԥш, ҿык еицҭацәажәо иҟаиҵеит. Насгьы имҩашьо ирыҵубаауеит агәырӷьара иатәышьҭроу, еиҳарак ахаҵацареи аԥҳәысаагареи ирыдҳәалоу, аҿар ргәы зырхыҭхыҭуа илахҿыху, изҩыдоу аиуморгьы. Уи адеталь, уимоу, аҩымҭа еиҳагьы иарӷәӷәоит, исахьанаркуеит.
Уаҳа ахцәажәара ҳаламлакәа, аԥхьаҩ ухаҵкы, уааи аҩымҭа ахы инаркны аҵыхәанӡа ҳаицаԥхьап. Усҟан еиҳагьы иаабарҭахоит иамоу абзиарақәа зегьы, избанзар уи аҿахәы зегь ҳаҵкыс еиӷьны иара иаҳәоит. Ус анакәха, ажәа аҳҭап «Уаридада»:
Аҵых ҵәцара, аҵых ҵәцара, Иушо злахьынҵада?
Абар иқәлоит уажәшьҭа ашара, Аха иамам ҵыхәаԥҵәара, Иааҩуеит Уаридада.
Уа дызҳәада, уа дызгада, Уаҩы имаҳаӡакәа,
Уаха ҳқыҭан «еимырҵәада», Иззырҳәода, дызҭыԥҳада, Уаридада мақәа?
Аҳәсахәыҷқәа рыцәа ҟьалан, Игәжәажәо иқәзырхада?
Урҭ амалагьы ргәы акалан, Ааԥын ԥша-хаа рхы иҭалан, Иҟамзи «ҭынхада!».
Дышԥаҩысҭаау урҭ рҩыза, Шәыԥшишь, имҳәаӡакәа, Илҵәахит, лыԥсы иахмырӡа, Бзиа ишылбауаз дахӡыӡа, Уаридада мақәа!
Иагәылахәхәа аҵых каххаа, Ашәа гоит аккаҳәа. Иаҟәымҵуандаз, шьыри, уаҳа, – Аԥенџьырқәа ргәы ҭырхаха, Иқәыԥсычҳауеит ахәхәаҳәа.
Уаридада, Уаридада,
Дрыма ицоит аҭаца, Уаридада ахыҩуеит Ӷәада, Анаџьалбеит, ԥҳәыс дызгада, Мана, ицада хаҵа?
Мақа лоума, Шьақа лоума, – Ԥҳәыс дигазар Қәақәа?
Ҳаи, џьушьҭ, асеиԥш жәбахьоума, Аус злоу убри аума, – Ирҳәалааит иԥымҵәакәа, Уаридада мақәа!
Мшәан, ицәгьоузеи ара, мана Иҟалазеи ихәарҭам?
Маӡа игәырӷьоит аби ани,
Ирдыруеит, о, ӡӷаби ҷкәыни, Уаридада шшәарҭам.
Уаридада, Уаридада, Уаридада мақәа,
Уа дызҳәада, уа дызгада, Ԥҳәыс дызгада, хаҵа ицада? Аус злоу убри акәым, – Ирҳәалааит иԥымҵәакәа Уаридада мақәа!
Кәасҭа Герхелиа абзиабара иазку иажәеинраалақәа (азеиԥш тема ишатәугьы, насгьы адунеитәи литература аклассикцәа абиԥарацыԥхьаӡа хкы рацәала еилаԥсоу ашәа шазырҳәахьоугьы, иара иахьагьы еихсыӷьра амамкәа ртема хадақәа ишыруакугьы) рҿы иумбарц залшом ихатәы бжьы, ихатә стиль – абзиабара атема азнеишьа, алхшьа абзиабара зҭааз, абҷеиԥш изықәнаԥсаз аԥҳәызба лоума, арԥызба иоума рԥсихологиатә ҭагылазаашьа, ажәакала, дара ишрылыжжыз, аҵәахра шрылымшаз уҳәа убас иҵегьы. Ихатәы бжьы анысҳәах, иазгәасҭоит даҽакгьы. Уи убри ауп, апоет абзиабара иазку иажәеинраалақәа – заатәи илирикаҿы акәыз, иҭәымҭазтәи акәыз – еиқәҿырҭуа еизааигәарак рыман (абзиабара ахаҭа ада) ишыҟам, урҭ ишхаз-хазу еиԥш, руаҩытәыҩсатә цәалашәарақәа ирызцәырҵуазгьы хазуп, рхатәы «дгьыл» иқәгылоуп. Ари ацәаҩа, аманера апоет илирикаҿы аԥсымчхара аманы иубоит. Ҳәарас иаҭахузеи, уи аҷыдара аԥхьаҩ ажәеинраалақәа мыцхәы игәанарԥхоит, иоригиналтәу ихатә бжьы шимоу агәра иханарҵоит. Уи адагьы, дара ажәеинраалақәа убранӡа иԥсҭазааратәуп аԥхьаҩгьы абзиабара аганахьала иара иитәу, изааигәоу ма дызҭагылоу, ма ихигахьоу акы аԥхара «ахылҩа-ԥсылҩа» ахылҵуа имбарц залшом ицәа-ижьы ианыруа аҟынӡа.
Хыхь иазгәасҭаз аҟазшьарбагақәа зырҵабыргуа акоуп абзиабара иазку ажәеинраала «Ҿылҭуам, ԥсылшьуам, дҭынчӡа дыҟоуп».
Араҟа автор зсахьа ҭихуа аԥҳәызба дҭынчуп, ахӡыргара дашьҭам, иахырҟьаны иҟоу аҽырбарақәа лара илҵасхәым, илҟазшьам, аха зегьы ирыцкуп лара лзы аԥсабара ахаҭа илнаҭаз, ҩнуҵҟала лдоуҳа зырбеиои дзырыԥшӡои абарҭ ахазынақәа:
Шаҟа жәахаа, шаҟа ԥшқара, Ҭаҵәахузеи арахь лгәаҵан.
Шаҟа цәанырра, гәкыра хаара Лыԥсы иҭакыузеи, иӡырымгакәан?!
Апоет абас иҟоу аԥҳәызба дгәазымҭо арԥарцәа авба риҭоит, ацәа иалихырц иҭахуп, избанзар, аԥсабара ахаҭагьы иаҭахуп ауаҩы анасыԥ имазарц, иразҟы зырлашо иеҵәахә кыдзарц, ихаԥхозарц.
Абар автор иажәеинраала шхиркәшо.
Еҳ, ҳарԥарцәа, имаҷуп шәдырра, Абри аԥҳәызба дгәашәҭаруазеи, Зразҟ иаҿыгәҳәаау лыбла гәкыра, Жәа гәыбзыӷла ишәырччаруазеи?!
Ари ажәеинраала аԥҳәызба гәылҭәаа, хӡырымга цәаҩала, хымҩаԥгашьала иҭаҟьа-ҭасым илызку абзиабара цқьа – анасыԥ лаша ҟазҵо – ишазышәаҳәақәогьы, араҟа, сара сгәы излаанаго ала, уи иаҵаҵәахуп (апоет иаартны имҳәазаргьы) абас еиԥш иактуалтәу ахшыҩҵакқәа: Акы, дарбан ԥҳәызбазаалакгьы аханатә аахыс ҳаԥсуара ишаҵасхәу еиԥш, ҳаҭырла, ламысла ахымҩаԥгара ҳабацәа урҭ рабацәа аԥҳәызбеи аҵәцеи ҳәа ирҳәоз аморальтә ԥҟара аҽаҳгәаланаршәоит. Ҩбагьы, ари
ажәеинраала аподтекст аҿы имҩашьо иубоит адемографиа азҵаарагьы апоет гәыҵхас ишимоу, дшазҿлымҳау. Нас ишԥа, ахаҵацара ҟамлар, аԥҳәысаагара ҟамлар, аҿиара зыҟалоума, ихьысҳамхои, иара усгьы ихьысҳауп ҳдемографиа. Машәыршақә акәӡам апоет гәынамӡарыла абасгьы зиҳәо: «Еҳ, ҳарԥарцәа, имаҷуп шәдырра» ҳәа.
Ари алирикатә жәеинраала, ԥшь-куплетк иреиҳам апоет проблемара злоу ҩба-хԥа зҵаара еилеигӡеит, даҽакала иуҳәозар, аԥхьаҩ иҿаԥхьа ицәыригеит дархәыцыртә еиԥш...
Абри ажәеинраала азин зласнаҭо ала, иара иамаданы исҭахуп абраҟа исҳәарц хшыҩзцарақәак. Иахьатәи иуадаҩу ҳаԥсҭазаараҿы имаҷхо иалагеит аҭаацәара алалара – ахаҵацара, аԥҳәысаагара. Уи амилаҭ змырӷьацо, аҿиара ҟазымҵо ак акәны иҟоуп. Ачарақәа рахь ааԥхьарақәа анҳауа, зны-зынла ирацәоушәа аабоит, аха хаҵа имцац, ԥҳәыс даазымгац иаадыруа рымацарагьы, ҳхаҿы иаагозар, ҳмаџьаноуп. Иԥшӡа-ԥшӡаӡа, игәылҭәаагәылҭәааны рыблақәа ҭыԥхо апоет ишиҳәаз еиԥш, зразҟы иаҿгәыҳәаау зыблақәа агәкра рху ҳаӡӷабцәа заҟаҩ насыԥда итәада? Аҷкәынцәагьы аҭаацәара иаламлац (изаламлаӡакәа анахь, арахь ишынаԥш-ааԥшуаз заҟаҩ леимгәажә ицада?) заҟаҩ ыҟада. Ари зегьы ҳмилаҭ демографиала изырцыркьуа, иӷарызтәуа акәны иҟоуп. Абри азҵаара дарбан аԥсыуазаалак дазхәыцроуп, ихаҿы иааигароуп ҳҭоурыхтә ԥсҭазаараҿы ихымԥадатәиу акакәны ишыҟоу. Сара, стәала (даҽаӡәгьы итәы сыздыруам) Анцәа иҟнытә, игәы бзиа, ихы бзиа аҷкәын ианиаамҭоу аҭаацәара иаламлаз иԥсадгьыли ижәлари ҳаҭыр рықәиҵом, рлахьынҵа ихьаам, игәҭыхам ҳәа ауп иаанаго. Абас аԥҳәыс даарымгаӡакәа, аҭаацәара иаламлаӡакәа ихабжьаҟьаланы атәым «хкаарақәа» ирҭаԥшуа идәықәу – шәызҿуи ҳәа уразҵаар хҿыхгас амзызқәа рыԥшаауеит ҳалаҟам, иҳамам, иҳахӡым ҳәа.
Ус ацәажәара аӡәгьы дазҿыхуам. Анцәа иҟнытә иахьа унхар-унҵыр, арахә-ашәахә уааӡар аӡәгьы уахибаауам, азин умоуп. Ақалақь аҿы акәзаргьы, иугәаԥхар аусурҭа – ухи-уҭаацәеи зланыҟәугаша уԥшаауеит. Иааугаз уԥҳәыс днауваргыланы ухатә џьабаала ухандеир, агьама змоу, насыԥла иҭәу аԥсҭазаара ҟауҵоит. Ахәыҷқәа аџьџьаҳәа уанрылатәа, аҳәынҭқаррагьы џьара ацхыраара ҟанаҵап, усҵәҟьа умбакәа угәыгәҭанажьрым.
Сыззааиуа, абри аганахьала уахәаԥшуазаргьы Кәасҭа Герхелиа абраҟа ҳзыхцәажәаз (алада ҳаззааҭгылараны иҟоугьы убрахь инарылаҵаны) иажәеинраала иактуалтәу ак акәны иҟоуп, ажәаҿы ишырҳәо еиԥш, ҩ-жьак акуеит: акы, ашьха ӡыхьеиԥш ицқьоу абзиабара иазышәаҳәоит, ҩбагьы, амҳаџьырра ҟалаз аахыс ихьааны иҳамоу ҳдемографиатә проблемагьы ҳхаҿы иааугартә иарцыхцыхуеит, иарҿыхоит.
Ажәеинраала «Сзыхбырҟьазеи, сыгәлымҵәах?!» атәы ҳҳәозаргьы зеиӷьаҭам ала иаарԥшуп абзиабара иабылуа арԥыс ихаҿсахьа. Уи азы хашҭра зқәым мышны изыҟалеит ихаара лыблақәа ирхыз абзиабара цаҳәцаҳә данаԥхьа, ианырхибаала. Убасҟан иӡбеит лакҩакрада иԥсҭазаара аԥсҟы игәлымҵәах наӡаӡа илымеидарц. Аха, аҿара иахылҵуа абзиабара ус имариам, аӡиас ҭынч еиԥш иауцахуа, иауҿиахуа. Уи зны иҟәымшәышәуп, зны иџьбароуп, уимоу мшынҵас ианыцәқәырԥогьы ауҟахым. Апоет зыӡбахә имоу, зсахьа ҭихуа, арԥыс, ииашоуп, иара игәлымҵәах бзиа дибеит иԥсы лылаханы, баша адәыԥсшәазы ихы иауаирхәах ажәа «сыгәлымҵәах», нас уи хазырҭәаауа гәаартыла ииҳәо сыԥсҭазаара аԥсҟы бымыздоит ҳәа. Уи иаанагоит сыԥсҭазаара, схы-сыԥсы бнапы ианысҵоит ҳәа.
Аха алирикатә фырхаҵа илниҵаз ажәа аҭак еилганы, дақәгәыӷыртә еиԥш иаҳауам. Уи аԥҳәызба макьана «ааи» лымҳәацзаргьы лгәы дыԥнамҟо, дылгәамԥхо
дауҟаху, аха алакҩакра даҿуп, илзыгәаӷьуам аҿа аҳәара. Уи илҿынҵәаауа арԥыс ишьара дықәнаҟьоит, даргәаҭеиуеит, амца ицранаҵоит даарыцҳаушьартә аҟынӡа. Ари џьашьатәӡам, абзиабара ус иаҟазшьоуп, ус иацәаҩоуп. М.В. Ломоносов дуӡӡагьы зны имҳәахьаз: «Любовь сильна, как молния, но без грома проникает и самые сильные ее удары приятны» – ҳәа. Кәасҭа Герхелиа илирикатә фырхаҵагьы иҭагылазаашьаҿ иҟоу зегь реиԥш дҟьо дамоуп иара аҳаракыра ахаҵкы абзиабара! Абар уи инарҳәо:
Нас сзыхбырҟьазеи, сыгәлымҵәах, Былакҩакра сгәы афеит, иҭнахт. Бацәымшәан, бажәа гәаӷьы, Сныбмыжьын зынӡаск адәахьы.
Аҿа иалҳәар насыԥс дизыҟалар, рыԥсҭазаара еиларҵар, аа дшылзыҟало, лгәы бзанҵы ишнимырхо:
Уи бажәа сгәаҵан исҵәахып, Сдақәа рыла иҭаӡны исӡахып, О, ибысҭап бҳамҭа ацымхәрас, Сыбзиабара, измоуӡо хәашьра.
Арҭ ажәақәа гәыҩбарак рыҵамкәа гәаартыла иҳәоуп. Убри азы аԥхьаҩгьы рыгәра игоит избанзар, ари арԥыс – апоет илирикатә фырхаҵа – абзиабара иаша ауп абас ҿыӷәӷәала, ихы дақәгәыӷыртә дзырцәажәо, игәлымҵәах гәык-ԥсыкала деилылкаарц зиҭаху.
Абзиабара аԥсабара еиуеиԥшым аҟазшьақәа амоуп, џьара ахы узнымкыло аҟынӡа иџьбароуп, еицыбылуеит еибаҭаххаз агәқәа. Даҽаџьара, еиҭарсшәа иуҳәозар, ганкы мацара ауп иахьыбылуа, ацәанырра ахьжәылауа. Егьи аган зны еиҳа ишьшьылаҳауп, иццакуам,аԥсҭазааратәҭагылазаашьақәа ирԥеиԥшуеитеиҳа «афеида» ахьыҟоу ихьынаауеит. Араҟа, уеизгьы-уеизгьы иџьоушьаша ҳәа акгьы ыҟам, аханатә аҿара аҳәаа иҭаӡо аԥсҭазаара иатәышьҭроу акоуп. Изхысҳәаауа, абри ацәаҩа адетальқәак рыла Кәасҭа Герхелиа ибзиабаратә лирикаҿы иубоит ахатә бжьы аханы. Абзиабара убас еиԥш иҟоу акоуп, уи зҭаауа дарбанзаалакгьы, дҿоума, иӷәӷәамҭа дҭагылоума, иуаҩыбжара дахысхьоума зегьы иара анапаҿы иаанагоит. Уимоу, зхәыжәла цәгьоугьы дарҭаслымуеит.
Аҩада иаҳҳәақәаз ахшыҩзцарақәа арҵабыргуеит ажәеинраала ҟаимаҭ «Минуҭк иадамхаргьы». Араҟа даабоит абзиабара ус аламала акәымкәа, имцаны изжәылаз, иаҳәынҷаз аԥҳәызба. Уи лыԥсы злахаз, лгәы зызцаз, нцәас илшьоз арԥыс ибла аҭаԥшра лара лзы жәҩангәашәԥхьаран.
Ажәакала, «Илалҵоз уаҩ длымаӡамызт, Дцәымзан, деҵәан». Аха рыцҳарас иҟалаз «Иара лаха имаӡамызт, Иусқәа рацәан».Абар апоет уи исахьа шҭихуа: «Лара ҵаҟа дныҟәагәышьон, Иара дықәтәан хыхь, Зегь гәырҩада иҟаз џьишьон, Имыхьӡацызт хыхьк». Аха «ишԥалуаз бзиа дылбагәышьон, Дбылуан, амца лкын. Ԥсыхәа змамыз гәырҩагәышьан, Лгәаҵаҿ иҵәахын».
Аԥҳәызба лыбзиабара цқьа ззеилымкааз, ҳаҭыр ззақәымҵаз (змаҵура ихагалан иамаз) ахаҵа гәаҵәажәпа иҿынҵәаауаз лыԥсы ҭацгьы дшыҟамыз, иааџьоушьартә иаалырҟьаны иҽеиҭеикит, уимоу, илаӷырӡқәа бзанҵы икамшәоз иӡамҩа инахьыкәкәеит. Иҟалаз уи ауп, дҳаракны (ус иара игәы иабон) дызкыз имаҵура дамырхит, ихы имагәыхьха данаанха, ибла аҭаԥшра иаҿынҵәаауаз лахь дгьежьит. Ари лара бзиа дызбоз аԥҳәызба лзы насыԥын. Абар уи атәы автор ишиҳәо:
Минуҭ заҵәык иадамхаргьы, Илоуит аразҟы;
Минуҭ заҵәык иадамхаргьы, Дылбеит дааигәаны.
Лыԥсы зыӷроу, лыԥс амаӡа, Дылбеит дуаҩны. Аԥсҭазаара лызгьамаӡан, Дгылоуп дыҩшьны.
Лыԥсыԥ еивылгоит даара-даара, Ԥшьаала ираӡаны,
Лаԥхьа иаку ацәымза ҭаара Арцәар ҳәа дшәаны.
Апоет иааирԥшуа, абзиабара иаҳәынҷаз аԥҳәызба лцәанырра ицқьоуп, иҟәымшәышәуп, иаамҭалатәу ак акәымкәа, анасыԥ лаша зхылҵыр зылшо акәны иубоит. Дҵоуроуп ари алирикатә фырԥҳәызба. Уи дызҿынҵәаауа, лгәы иалнахыз арԥыс итәы ҳҳәозар, зынӡа даҽаӡәуп, ҩбашәа даарԥшуп, инагӡаны игәрагара уадаҩны. Избан акәзар, амаҵураҿы даныҟаз, ацәаҭачра иатәышьҭроу ахамаԥагьара ииааины, гәыкԥсыкала бзиа дызбоз аԥҳәызба заҵа длыхәамԥшрыз, длаҩсуан ӡибнаҟа дыԥшны. Уи, ҳәарада, иаанагоз дыҟәнишьон, диаҭәаишьомызт акәын, избанзар, «Лара ҵаҟа дныҟәагәышьон, Иара дықәтәан хыхь». Аха нас, хыхьынтәи данылбаарга, лара лҿы днанагеит. Уи лара аԥҳәызба лзы инасыԥ дуны иҟалеит, избан акәзар, бзиа дылбаҵәҟьеит. Ари адеталь апоет ииашаны иазгәеиҭеит. Аха иара дазҿыхуама ихаҭара уашәшәырак амаӡамкәа дҟанаҵоума? Уи аилкаара уадаҩуп, ауаҩы игәы аҵанӡа инаган иҭаҵәаху аҵдыраара, аарԥшра зымч ақәхахьада! Издыруада, уи данатәеимбозгьы, хара-хара данлывсуазгьы, бзиа димбозаргьы лара гәыкала дшылҭахыз еиликаауазҭгьы, ицәа-ижьы ианыруазҭгьы? Сгәы иаанагоит, абри адеталь акәзар ҟалап уи арԥыс ԥагьа данҭынхадаха дызҭахыз лышҟа дназгаз, дхьазырԥшыз. Насгьы абзиабара иамоу амагиатә мчы игәаҵәа анеилыс дҿарбаӷьа дакызар, даҳәынҷазар? Баша имҳәазар акәхап афранцыз шәҟәыҩҩы, афилософ Д. Дидро: « Любовь часто отнимает разум у того, кто его имеет, и дает тем, у кого его нет»! Ус анакәха, Кәасҭа Герхелиа илирикатә жәеинраала аперсонажгьы ишырҳәо еиԥш, аҵыхәтәан абзиабара ихшыҩ ҭанартәазар акәхап, даргьежьуеит ианиааз, ус узазҳәар ауазар, амаҵура даналаз (ариаҟара дзырԥагьоз уи зынӡагьы имаҷымзар акәхарын), рацәак иатәеимбоз аԥҳәызба лышҟа! Ааи, абзиабара амч дууп, избанзар, аԥсҭазаара еибаркны иакуп, иамоуп иҳәаақәызҵо амыругақәа зегьы. Убри ауп нахьхьиӡа инаркны апоетцәеи, апрозаикцәеи, афилософцәеи, аԥсихологцәеи раԥҵамҭақәеи рыҭҵаамҭақәеи рҿы иҷыдоу аҭыԥ зааннакылогьы.
Кәасҭа Герхелиа ипоезиаҿы, ирацәамзаргьы, иуԥылоит ҵакылагьы сахьаркылагьы аԥхьаҩ игәаҿы инеихьоу асиужет змоу абаллада алирикатә жанр иаҵанакуа, уи адунеи иатәу ажәеинраалақәа. Уи цәырҵит абжьаратәи ашәышықәсқәа рзы. Абар уи иазкны аурыс ҵарауаҩ, алитература атеоретик А. Квиатковски ишәҟәы «Поэтический словарь» иаҳәо: «Баллада (пров.  от  – пясть) – лирический жанр, возникший в середине века в поэзии романских стран. На протяжении многовековой истории своего существования этот жанр претерпел коренные изменения тематического и структурного характера. Первоначально Б. была лирической хороводной песней (например, провансальская Б.). Классическая французская Б. 14–15 вв. – это лирическое стихотворение без сюжета или с ослабленным сюжетом. Во французской Б. – три восьмистрочных строфы, и, кроме того, заключительная четырехстрочная строфа, называемая «посылкой», где автор обращается к определенному лицу, которому посвящена данная Б. Таким образом, классическая французская Б. состоит из 28 строк. Рифмы для всех трех строф однозвучные, располагаются они в строфе по схеме  в «посылке» рифмы такие, как во второй полустрофе т.е.  Последняя строка каждый строфы, а также «посылки» является как бы рефреном, она повторяется дословно. Стихотворный метр Б. – пятистопный или четырехстопный ямб. Таковы Б. классиков французской поэзии – Дешана, К. Маро, Ф. Вийона, П. Ронсара и др.
Ари абаллада ажанр атрадициа дуи ақәра дуи змоу, иаҳҳәап аиталиатә анемецтә, англызтә, аурыстә литературақәа рҿы, ирзеиԥшу шмаҷымгьы досу рхатә ҷыдарақәеи аҭоурыхи рымоуп. Урҭ ирхҭынхьааз аиҭакрақәа маҷым. Иахьагьы алитературатә ԥсҭазаараҿы инарыгӡо рфункциақәа еиԥхьбара рымаӡам, абиԥара цыԥхьаӡа рырҿиамҭақәа рҿы рышьҭамҭа анылауа иаауеит, даҽакала иуҳәозар, ажанр абаллада аԥсы ҭоуп, иҿиоит ауаажәларраҿы, иҟалауа аамҭеиҭасрақәа иара иаԥырхагамкәа, уимоу ианақәҿнаҭуагьы убап.
Аԥсуа поезиаҿгьы жанрк аҳасабала, абаллада аҭыԥ ылнаххьеит. Уи ахы акит ҳлитература апатриарх Дырмит Гәлиа ипоезиаҿы, иаҳҳәап (абаллада «Аӡыхь») егьырҭ еиҵагылаз апоетцәа Қьаазым Агәмаа (ибаллада «Аҿарпын») Аԥсны жәлар рпоет, академик Баграт Шьынқәба ибаллада («Гәында ԥшӡа», «Риҵа», «Аҿарпын» уҳәа ааскьатәи абиԥара рпоезиатә рҿиамҭақәа рыҿгьы еиԥхьбарада иубоит абаллада жанрк аҳасабала, аҿиара ишаҿу, ашьҭамҭа шыҟоу. Аха ҳара уажәы уи аҭҵаара ҳзалагарым, избанзар хазы аҭҵаара зҭаху темоуп, насгьы макьаназыҳәан кьыс змам ҭҵааратә обиектны ишьҭоуп ҳлитератураҭҵааҩцәа рҿаԥхьа. Сара мацара исгәаласыршәеит Кәасҭа Герхелиа ибаллада «Аҿаҳа» сахьахцәажәо иадҳәаланы. Амала, зеиԥшлашәа акәзаргьы, исҳәоит аԥсуа поезиаҿы абаллада ажанр ахатә хаҿра аманы, амилаҭ цәа аханы, егьырҭ алитературақәа рыҟны еиԥш, аԥсуа баллада аҭоурых ҵауламзаргьы, шәышықәса рацәак иреиҳамзаргьы ҳлитература иаланагалаз абалладақәа ҟәнушьо, удырԥхашьо иҟам. Зегьы ҳарҟәаҵып ус шакәу ҳарымҳәаӡои Қьаазым Агәмааи Баграт Шьынқәбеи рбалладақәа. Ааскьатәи абиԥара ртәы ҳҳәозар Кәасҭа Герхелиа ибаллада «Аҿаҳа» ахалагьы заҟа ҳанаҳәозеи аԥсуа поезиаҿы абаллада ажанр шхьысҳам, ақәҿиара шамоу ҳдырырц азын. Иҵабыргыҵәҟьаны, апоет иқәҿиаз, аԥхьаҩ игәаԥхаз акоуп «Аҿаҳа».Уа зхаҿсахьа агәыбылра ду аҵаҵаны иаарԥшу, аԥсҭазаараҿы иҟаз, автор ибзианы иидыруаз аӡә иакәзар ҟалап ҳәа, аԥхьаҩ агәаанагара изцәырҵуеит, избан акәзар, убраанӡа ирԥсҭазааратәны иҟаҵоуп, даҽакала иуҳәозар, хәыц-хәыц дыҭҵааны димоуп. Амч, агәыразра, ауаҩы ирыцҳашьара, ицхыраара зегьы иара илоуп, арахь изхәарҭоузеи дызлоу дырзеилкаауам ҳаҭыр иқәым. Уимоу, ахәыҷқәаҵәҟьагьы амшә ашьҭа рбазшәа ишьҭақәа ирхыԥшылон асы аҿы. Длакәыршьон иахьизҿымҭуаз, дахьымцәажәоз акәхап, игәхьаа аӡәгьы икӡамызт. Дызбалак иоура-иҭбаара ддаууп игәахәрын шьҭрала. Аха уамашәа иубаша, атыҩарҩар аҵарақәа ақәпапан ишыркуа еиԥш, дыхҭаркуан, ицәымӷра рыман. Аа уи асахьа автор ишҭихуа:
Агәарабжьара данбжьалалакь, Аҩ ҳаҵалон ахәыҷқәа. Дҳавсны наҟ данҭалалакь, Ишьклаҳҵон ахаҳә, алапҟьақәа.
Аха ахәыҷқәа иҟарҵоз ацынхәрас иара ихы аа ишымҩаԥигоз:
Иара икӡамызт ҳагәхьаагьы, Аҭәырқь-ҭәырқьҳәа дцон дбыжьҟьа. Дагьҳақәмыцәҟьацызт ахаангьы, Сыздыруам ҳзагоз агәыҭҟьа.
Апоет илирикатә фырхаҵа ихаҭашьатә ҟазшьақәа акы аанмыжькәа иҳаиҳәоит, «Цәгьак-бзиакаҿ иаҟара Аџьабаа ибомызт аӡәгьы. Дашьҭан ауаа ргәы иахәара, Ихазын – акымзар-акгьы». Зных, абна дылан дныгәнысуа, Аӡлагараҿ аҵхқәа иршалон; Ақәахь-ҷыхь зны иааихәдхасуа, Џьоук рырахә каицон, иааицон».
Абас дахьыҟаз џьоукгьы изырҳәауан: «Ҳҳабла ҽы» ҳәа. Ажәакала, «Ҳаиуанс дшьагәышьан, дҵаҳәан».
Ас тәамбарыла иахьихәаԥшуаз, дахьырзеилымкаауаз, мамзаргьы, иахьашьҭамыз апоет игәы иалоуп (уи игәала аԥхьаҩгьы ицеиҩишоит), ишыуаҩрам ибоит азоуп изиҩуа:
Уаҩ дырҭамԥшыцызт иблақәа, Урҭ иџьымшь бардқәа ирҵәахуан; Ҿаҳак иеиԥш дыҟан ҿымҭӡакәа, Игәеилгара бжьыда иқьуан.
Аҿаҳа агәабзиараз ашәарах деиԥшын, усс имкӡакәа дыцәон аҵаа хьшәашәараҿ. Амч ду иара илан иахьигара изымдыруа аҟынӡа. Аха, шьыжьык, џьоук раанда дадгылан аҩнду ашәахь дшыԥшуаз, иԥсҭазаара далҵит адауы иҩызаз аҿаҳа.
Абалладаҿ апоет иааирыԥшырц, иҳаиҳәарц ииҭахыз ахшыҩҵак аҵыхәтәантәи аҩстрофак ирҳәоит:
Ажәабжь иаразнак, хысбыжьҵас, Ақыҭа еимырҟьо инахьӡеит.
Уи аума, ассир иҟалаз, –
Зегь ирҳәо рҿамшәо иннархеит.
Иааҭыргеит иҵырҟьа џьыбаҿы Абра инхоз аԥҳәызба лпатреҭ... Игылан зегь рхы рыкәаҽы,
Уи аԥҳәызба иаха хаҵа дцеит.
Ишаабо еиԥш, ари абаллада ауаҩы аԥсабара инаҭо абзиабара цқьа иахҳәаауп. Алирикатә фырхаҵа дҿаҳазаргьы, ҿимҭуазаргьы дызлоу ауаа рҿы иара ихарамкәа дҳаҭырдазаргьы, ауаҩы еибага абзиабара зылшо игәы изҭоуп. Иара убри абзиабара ауп иуахҭа аазгазгьы. Бзиа иибоз (маӡала игәаҵаҿ иҵәахны, ацәыргашьа уадаҩны имаз) аԥҳәызба хаҵа данца, дахыԥсааит, ус имыхьыр акәын аҿаҳа дызлахаҵаӷәӷәаз ала, аха усгьы аԥсҭазаараҿы иҟалалоит, абзиабара иахыԥсаауа ауҟахым. Насгьы иаҳхаҳмыршҭып ари сахьаркыратә ҩымҭоуп, гиперболала ахархәара амазар ауеит. Уеизгьыуеизгьыуиакәымараҟаихадароу.Ихадароуубриауп,адауы иаҩызаз аҿаҳа дыззеилымкааз автор дрықәыӡбоит, гәыбӷан риҭоит, убарҭ рҩызцәа аҿабырҳацәрақәа аԥсҭазаараҿы, еиҳарак зхы ӡырмгакәа идәықәу, ауаҩы изы згәы разу, иааԥсоу ааҵраҿы дмыргылакәа ҳалаԥш ихызарц ҳахәҭоуп зегьы ҳәа, аҳәоит абаллада аидеиа. Араҟа, еиҭасҳәоит, агәаԥхашьара акәымкәа, абзиабара иашаҵәҟьа ишазышәаҳәогьы, уи ихадоу штемоугьы, иаваргыланы инаҵшьны иаарԥшуп ауаҩы ҳаҭыр иқәҵара, дзыԥсоу аилкаара ауаҩ иҭакԥхықәрақәа ишыруаку, еснагь хшыҩзышьҭра шазутәу. Ус шакәу ҳанаҳәоит Кәасҭа Герхелиа ибалладаҿ иаабо аҿаҳа ихаҿсахьа.
ҴЫСХӘЫЖӘРАА
Асовет аамҭазы, шамахаӡак акәымзар, милаҭрацәала еилазасоветпоетцәа,ашәҟәыҩҩцәазегьы неиҩымсрада
иазҿлымҳан асоциалисттә уаажәларраҿы узҿыԥшышаз, хаҳара злаз, еицырдыруа атермин ала иуҳәозар иҵоураз ахаҿсахьақәа згәылубаауаз аҩымҭақәа раԥҵара. Урҭ, ҳәарас иаҭахузеи, СССР ҳәа изышьҭаз ҳаԥсадгьыл ду акыр шықәса изымҵахырхәоз, нцәахәык еиԥш ирыԥхьаӡоз, уаха-сахаҳәа зыргылара иаҿыз акоммунизм аидеалқәа ирыдырҳәалон рҳәаақәа ирҭакӡан. Ари усҟан асовет литература ахырхарҭа хадақәа ируакны иҳәаақәнаҵон асоциалисттә реализм аметодологиа. Аха абас шакәызгьы, амилаҭ литература апоетцәа, ашәҟәыҩҩцәа зегьы ртематикаҿы жәаҳәарада аԥыжәара аман, игәыцәны иагәылганы иган досу рыжәлар рыԥсҭазаара ҵакырацәала аарԥшра, рзышәаҳәара. Уаҟа, ишаԥыз еиԥш, ицәырҵуан ржәытә, рҿатә ирыгыз, ирыбзаз, ргәазыҳәарақәа уҳәа сахьаҩыратәла иҭызхуаз алитература ажанрқәа зегьы зымҽхазкуаз аҩымҭақәа.
Ари асовет литератураз изеиԥш процессны иҟаз ашәҟәыҩҩцәа рҩымҭақәа рыҿгьы имҩашьо иаабоит. Избанзар, уи ахырхарҭа хада ҳәаақәызҵоз акоммунисттә идеологиа акәын, иавсны цашьа ыҟаӡамызт.
Кәасҭа Герхелиа итәы ҳҳәозар, иаргьы иҩызцәа реиԥш, абри акоммунисттә идеологиа алаԥш ҵар даҵанакуан, ихын. Ииашоуп, уи иабиԥара иаҵанакуа апоетцәа, ашәҟәыҩҩцәа анцәырҵ аамҭа акырӡа аҽаԥсаххьан, даҽакала иуҳәозар, иаҳхысыз XX ашәышықәсқәа 20-тәи, 40-тәи ашықәсқәа раантәи аџьбарара еиҳа иахыԥсаахьан, иԥсыҽхахьан, зынӡа иҟәымшәышәымхацзаргьы, асовет сахьаркыратә литература атематикеи астильтә хырхарҭақәеи рҿы Сталин иаамҭа аҟамзаара аныԥшуа иҟалахьан. Аха зегьакоуп уи адоуш, ахыԥша акоммунисттә уаажәларра напхгара азҭоз аидеологиаҿ иҟан аԥсымчра аманы, насгьы ацензура алаԥш аанханы.
Ацензура аӡбахә анысҳәах, иазгәасҭоит даҽакгьы. Асовет Еидгыла ыҟанаҵы, уимоу, аилаҳара ишалагахьазгьы, ҳсоциалисттә уаажәларра аҵабыргхаҭа иалиаауаз, иатәышьҭрамкәа иаланагалоз ашьцылара бааԥсқәа, анегативтә цәырҵрақәа ишыҟаҵәҟьаз иаартны аҳәара, араргамара рацәак аҳәынҭқарра аполитика иагәаԥхаӡомызт, избанзар, акоммунизм лаша зыргылауа ауаажәларра рыҟны урҭ рҩызцәа хаҳара злам ацәырҵрақәа ҟалашьа амам ҳәа иԥхьаӡан.
Убас шакәызгьы асовет шәҟәыҩҩцәа, ажәа сахьарк азҟазацәа аллегориатә мамзаргьы еиҭарсны, ирмаананы иҳәоу апоетикатә мыругақәа рхы иархәаны иаадырԥшуан, иҿаԥырҽуан, ҳаԥсҭазаара иацәтәымны иаланагалаз ашьцылара бааԥсқәа.
Аҩада исҳәаз ахшыҩзцарақәа зырҵабыргуа аҿырԥштәқәа рацәаӡоуп асовет литератураҿы, раагара салагом. Усҟан хара сагоит, иаазгоит акы заҵәык. Аԥсуа шәҟәыҩҩы ду Алықьса Гогәуа ироман «Аҽыкәаҳа», Аҟәа 1966 шықәсазы иҭыҵыз. Араҟа ажәа сахьарк иамоу амагиатә мчы иабзоураны, автор ҟазара дула илшеит асовет аамҭазтәи аԥсҭазаара аҵабырг хаҭа ганрацәала аарԥшра. Уаҟа инаҵшьны иазааҭгылоуп уи иаҵаҵәахыз, ауаҩы ихаҭара лазырҟәуаз, иԥызҽуаз, уимоу, зны-зынла дҭазырхоз азалымдаррақәеи арыцҳарақәеи жәпакы. Аха убарҭ зегьы зыбла ҵарыз асовет цензураҵәҟьа алаԥш иҵамшәартә апоетикатә мыругақәа рхархәарала иҭаӡны иҟаҵан хьынҳаларҭа амамкәа. Аԥхьаҩ иахьагьы ихьааигоит, игәы иалоуп абас иҟоу аԥсуа роман ианаамҭаз иеиҭаганы урысбызшәала адунеи ахьамбаз. Иара иахьагьы ихьшәаны иауҟаху. Сара ԥхьаҩык, литературатә критикк иаҳасабала, исҭахуп асовет аамҭа иалиааз, усҟан иаԥҵахаз ароман «Аҽыкәаҳа» ҳара ҳанҭыҵгьы адунеи абарц, аԥхьаҩцәа раудиториа ҭбаахь инеирц. Избанзар, сгәаанагара изласыҵанаҳәо ала, иаҳхысыз XX ашәышықәса 70-тәи ашықәсқәа раан иҭыҵыз асовет шәҟәыҩҩцәа иреиӷьу рроманқәа акы еиҵамкәа
сахьаҩыратәла иааирыԥшуеит аԥсуа ԥсҭазаара обиект хаданы, ҵаҵӷәыс иаҭаны, асовет ԥсҭазаара аҵабыргхаҭа. Сыззааиуа, Кәасҭа Герхелиа ипоезиаҿы имаҷымкәа иуԥылоит (уи ахы акхьан заатәи илирикаҿгьы) ауаҩы идгьылтә ԥсҭазаараҿы иҟаиҵо, ма ицәыҟало игхаԥхақәа аԥхьзырҟәҟәаауа, играқәа мӡакәа иазҳәо, ацәаҩа бааԥсқәа шҵарбгагоу изырбо, ииашаны амҩа дықәызҵо акритика изызуа аграждантә жәеинраалақәа. Урҭ ԥсабарала аиумори асатиреи ирзааигәоуп, ацәа рхубаауеит, уимоу, ҳсатирик ду Кьыршьал Чачхалиа зсахьа ҭихыз амбакәараагьы ааугәалаиршәоит. Кәасҭа Герхелиа исатиратә жәеинраалақәа зегь раԥхьаӡа ирцәаҩоуп, ҷыдарас ирымоуп имырхьааӡакәа, даҽакала иуҳәозар, аҵәы аламҵакәа, ирҳауҳауны иҵәылымхыкәа аӷьреи амақарреи рыҵамкәа, аамысҭашәала дзыхцәажәо, обиект хадас иигаз ахаҭарақәа рыгхақәа раҽԥныҳәара, ишыриашатәу агәра дыргара, дара злаҟоу рхы шымҩаԥырго ауаажәларра ишрыцәтәыму, ишырнымаало, уи ишацәхьаҵтәу уҳәа убас иҵегьы. Насгьы, асатиратә жәеинраалақәа рҿы иубоит ридеиатә ҵакы зырӷәӷәо алкаақәеи ахәшьарақәеи. Урҭ ажәеинраалақәа зегьы конкреттәуп, аԥсҭазаараҿы ихыҭҳәаамкәа иреалтәны иҟоу, зҭыԥ ылызххьоу роуп.
Апоет, еиҭасҳәоит, исатиратә ԥҵамҭақәа рҿы иааирԥшуа ахаҭарақәа, ахаҿсахьақәа асовет епоха аантәи аԥсуа ԥсҭазаара аматериалқәа роуп излыху. Усҟантәи асоциалтә, аполитикатә ҭагылазаашьа иалахәыз ирхаҭарнакуп исатиратә хаҿсахьақәагьы. Урҭ злиааз раамҭа шцахьазгьы, уамашәа иумбарц залшом апоет ираҽԥниҳәо агхақәа, иахьатәи аамҭазы рыԥсы ҭаны, уимоу, амчи анырреи рыманы иныҟәызго ахаҭарақәа ахьуԥыло, ҳаԥсҭазаара иахьалахәу. Ус анакәха, асахьаркыратә ҩымҭаҵәҟьа аамҭеикәшара иазгом, инхоит ажәа сахьарк иабзоураны. Иаазгоит
ҿырԥштәык аԥсуа поезиа аклассик, ҳсатирик ду, Кьыршьал Шамиль-иԥа Чачхалиа исатиратә персонажқәа «Амбакәараа», «Гадраҟәараа», «Кыҷын иҳәақәа», – иахьагьы гәахәара дула ирыԥхьоит, дара анаԥҵахаз аамҭа цахьеит, афырхацәа ракәзаргьы ианыҵхьеит. Аха иахьатәи аԥхьаҩ истол иқәуп урҭ «афырхацәа» зну ашәҟәқәа. Избан акәзар, иахьатәи ҳаԥсҭазаараҿы иубоит иалаӷьаны, иадҷабланы ишынхаз Кьыршьал Чачхалиа, Леонти Лабахәуа, Қьаазым Агәмаа... идырҿаасҭоз, акритика ззыруаз ахаҿсахьақәа, насгьы дара раԥхьа иҟаз ауаа ԥаршеиқәа изырцыркьуаз, изырмараҳәуаз рыгхақәеи рышьцылара бааԥсқәеи рыманы. Ааи, ауаҩы иԥсҭазаара убас иҟоуп иага дҟәышзаргьы, нахьхьиӡа аахыс илаӷьаны иаауа ашьцыларақәа (ибзиаз, ицәгьаз) ркажьра, мап рыцәкра ицәыуадаҩуп. Ус анакәха, иҵоурам ауаҩы, ацәгьа баны абзиа зымуа, иҭагылазаашьа еиҳагьы иуадаҩуп, уи дзышьцылоу: ӷьычроума, қәылароума, ҵарҭыша гароума дзаҟәыҵуам. Ус иҟоу ауаҩы аԥсадгьыл абзиабара, ахатәы бызшәа ахӡыӡаара, ижәлар рыцәгьа рыбзиа рыцеиҩшара, амилаҭ агәадура амазаара уҳәа иҵоуроу ауаҩы зда дхәарҭам акатегориақәа зынӡа ихаҿы иааиӡом. Хыи-ԥси ҳәа адәы дықәуп.
Ааи, абас иҟоу атипқәа, насгьы хара иҳаҩсхьоу аамҭақәа раан иҟан, иара иахьагьы – асовет епоха ашьҭахьгьы – иҟоуп аԥсҭазаара иаперсонажқәаны, иахшараны.
Кәасҭа Герхелиа амилаҭ поет патриотцәа зегь реиԥш, ижәлар гәакьа рсоциалтә, рекономикатә, рполитикатә, рдоуҳатә ԥсҭазаараҿы аманшәалареи, аҭышәынтәалареи аизҳазыӷьареи анрымоу иаҟара ицнаҵоит, игәы азнарҳауеит, ирҿиарагьы ианыԥшуеит, иҵоуроу афырхацәа рхаҿсахьақәагьы лассы-лассы дрызхьаԥшуеит. Ус иҟоуп арҿиаҩы иԥсабара, идунеи еибаркыра аҳәаақәа ҭбаахоит. Ари ацәаҩа Кәасҭа
Герхелиа иҿгьы амч аманы, аҳра ауеит, ирҿиаратә лабораториаҿы иаԥшәымоуп. Апоет иҵоуроу ауаа руси дареи рзышәаҳәара, урҭ ирызкны апоезиатә хаҿсахьақәа раԥҵара, иара изы рҿиаратә гәаҳәароуп, насыԥуп. Араҟа апоетцәа зегьы рҿиаратә лабораториак иатәуп, иаҵанакуеит, еиҳа ираԥсышәаны иуҳәозар, акалам еишьцәанатәуеит. Аха аԥсҭазаара адиалектика аԥҟаԥҵәақәа ируакуп аџьбарара. Зегьы таташьны акәтаӷь былгьо иауҟаху. Насгьы дара ауаа рыҩнуҵҟагьы иуԥылоитамараҳәцәа,ауаажәларраҿыиаԥуаԥсҭазааратә ԥҟарақәа ирықәымныҟәо, хыи-ԥси ҳәа адәы иқәу. Урҭ, жәаҳәарада, рмилаҭ уаҵәтәи алахьынҵа агәхьаа ркым, рхатәы бызшәа ргәы азыбылуам, рмилаҭ сахьаркыратә литература иахылҵуа агәадура зцу ашәахәақәа бзанҵык ирықәымԥхац, уи аганахь ицәамԥақәоуп. Иҟоуп даҽа котегориак иатәугьы шьоукы. Урҭгьы, ҳәарас иаҭахузеи, иаԥсыуаауп, аԥсуара иашьҭоуп, аха раԥсуара аҩаӡара иабанӡазыҟоу? Ирызныҟәгоума аԥсуара? Кәасҭа Герхелиа ипоезиаҿы иубоит рацәак иҵоурам, хаҳара дук злам ауаа рхаҿсахьақәа. Урҭ автор икалам рықәкны дара рахь ҳхьаирԥшуеит, ирыгу, излаҟоу аахҵәаны иҳаиҳәоит акы аанмыжькәа. Избанзар, урҭ ауаа иҳаланхо, аԥсҭазаара ҳацеиҩызшо аамҭак иҳацану зусҭцәоу аадыруазарц иҭахуп, ауаажәларраҿы рцәаҩа бааԥсқәа анырра ҟарымҵарц.
Абраҟа иаҵшьны иазгәасҭоит даҽакгьы. Уи убриоуп: Кәасҭа Герхелиа исатираҿы иҵоурам ауаа рхаҿсахьақәа ахьааирԥшуа, ацәаҩа бааԥсқәа акритика ахьырзиуа еилыхха иубоит иԥхасҭахар шиҭахым, абзиарахь агьежьра шрыхәҭоу. Ари ганкахьала ауаҩы еиҭааӡаратә ҟазшьа – игхақәа нацәақәкыла ирбарала ишхымԥадатәиу аҳәоит. Уи гәцараклатәуп ауаажәларратә ԥсҭазаараҿы акритика амацарагьы ауаҩы дазыбжьом, игәшәымшә зҳәогьы ак ыҟазароуп, даргәыбзыӷыртә, игха идырыртә еиԥш.
Ажәеинраала «Уи ахаҵа аԥсуара ихы ақәиҵоит» ажәала, еиҳарак аишәачара данахатәоу зхы ақәызҵо, ақьабзқәа ӡырызго, зажәа уаҩы дамыхәо аӡә иоуп, иара иеиԥш аҵәцақәа аккаҳәа иузҭамырцәыр аныӡба уаиргоит, «аԥсуара шныҟәуго абасоума» ҳәа. Аа дзакә хаҵоу апоет икалам ҵары зқәикыз:
Абас «ихақәҵо» аԥсуара,
Уахьибо днаулаҳә уикуеит.
Енагь – «Рерашьоуп, шәас, уара!», – Ҳахьӡ ҭигарц енагь дшьацәхыртәуеит.
Ари аԥсуа хаҵа ҭеиҭыԥшлагьы, ҽеилаҳәашьалагьы, нхашьалагьы ак узивбом. Ичеиџьыкагьы ыҟоуп, иахирҟьацәозаргьы. Аха ажәеинраала афырхаҵа (атекст излаҳнарбо ала уи автор ибзианы иидыруа, уимоу, зчеиџьыкагьы ифахьоу аӡәы иоуп) аԥсуаразы зыхәда адақәа ргыланы иҳәҳәо, ҳаӷеиҭа, зҽызшьуа, зегьы иреиҳау агха имоуп, иҵегьы нацәақәкыла иуҳәозар, аԥсуара зда ихәарҭам атрибутқәа иара дрылаҟаӡам, дрылхәдаауп. Абар апоет уи исахьа шҭихуа:
Аха дхаҵоуп, иҩны ицәыригар Ԥсыуа шәҟәык, мааҭбжак иаԥсоу. Аҩы зиржәуа апоет дӡыригарц, Иҳәозар иҩымҭа ҩ-ҳәоук.
Уимоу, издырӡом ашкол аҿы, Изҿу, ирҵашьоу ихәыҷқәа. Дыҟами аԥсуара илаҽны,
Уи иус алам, нас ишԥа?!
Апоет иҩымҭа аперсонаж ихы дҭимҳәааит, димхәыцит. Уи иҩызцәа аԥсҭазаараҿы асовет епоха аангьы иҟан,
иара иахьагьы иҟоуп, иҳалагылоуп ажәала аԥсуаразы зҽызшьуа, насгьы кьоу-шәоуқәак ракәӡам ирацәаҩуп, еиҳарак, иахьа адемократиа ианасакьаҳәымҭаха. Ишдыру еиԥш амал еиҵаӷьычрала арҳара (зегьыҵәҟьа рзы ус узҳәом) ианаҿу аамҭазы, адоуҳатә мазара амилаҭ рҭоурыхтә ԥсҭазаараҿы изыԥсоу, иаҵанакуа зхаҿы имааиуа, амал қамса ихнахыз ҟалагәышьеит, адәахьы акы иалаҟоушәа рхы ҳдырбозаргьы.
Кәасҭа Герхелиа иажәеинраала зқәыӡбо убарҭ рҩызцәа роуп. Иаахҵәаны рыла иҭеиҳәоит: «Аҩыжәреи, «Рерашьеи» заҵәыкала, ҳаԥсуара ԥхьаҟа иҳазгом!» ҳәа.
Ажәеинраала «Ҵысхәыжә» аҿгьы автор дцәыригоит зыԥшра, зсахьа иагым, хшыҩлагьы усҵәҟьа датәаумбартә аҟара иарныгым хаҵак. Аха изхәарҭоузеи, аҵысхәыжә еиԥш дыббаӡа аԥсҭазаара далоуп, аԥша ахьасуа даго-даанаго дпылҳаҭха дамоуп, аӡәы изы хәарҭарак иламкәа. Насгьы, иҟазшьа бааԥсны имоуп: «Иахьа дирҽхәоит иац дызхыччоз, Уи машәыршәа деиҳабхар. Иахьа дирџьоит иац дызхыҽхәоз Уи машәыршәа дымҩахҟьар». Апоет уаҟагьы даагылом, «Ифырхаҵа» иҵегьы дызлаҟақәо ҳирбоит ицәымӷра ҳкыртә еиԥш:
Акы уимыхәос уи идырны, Иаԥхьа укажьзаргь, уибаӡом. Днауқәгылан, аӡы дырны, Уара узырма ҳәа дҵааӡом.
Иџьоушьаша уи ауп, абас агәаҵәажәпа зыӷроу ауаҩы «Арахь џьоукы дырхагылоуп, Драбжьоит, урҭ ахшыҩ дирҵоит. Ӡәыр дҟаларгьы иҿагыло, Дрықәшаҳаҭхоит, ргәы ҟаиҵоит».
Автор «ифырхаҵа» иҟазшьа,мамзаргьы ицәаҩа бааԥс изыхгом. (Аԥхьаҩгьы убасҵәҟьа дизычҳауам, дилаӡом!). Аа уи асахьа шҭихуа:
Аҵысхәыжә деиԥшха, аԥша иалоу, Дшыҟоу, зегьы дырбаӡом.
Сгәы хынҳәуеит дҳәазо дахьҳалоу, Аиаша шәасҳәап, шьҭа исызӡом.
Ас хаҳара злам ажәлар ирмыхәо ауаҩ изы апоет иԥшааит уи иҭыԥ, уажә дшыҟоу аҵкыс уаҟа еиҳа дхәарҭахап ҳәа дахәаԥшны:
Ауаҩы ҳәа ахьӡ ихымкәа, Дҵысхәыжәҵәҟьандаз шәымбауаз; Уамак илымҵыргьы, имцымкәа, Хчык дылҭаҳгәар, имырҭәуаз.
Ахчы иҭагәатәхаз аперсонаж ихала дауҟаху. Иҩызцәагьы игьамада-ҵәамадаха ҳаԥсҭазаара иалубаауеит. Ус анакәха, убарҭгьы ирықәкуп апоет исатиратә хҿа ацәҟьара ахҭа иҭаиршәыртә еиԥш.
Аԥсуа ԥсҭазаараҿы жәытә-натә аахыс аԥсы имҩаԥгара акыр зҵазкуа ритуалтә қьабзны иҟоуп. Иага далаҟамзаргьы, мамзаргьы, ихӡымзаргьы (урҭ рҩызцәа иҟан, иҟоуп иахьагьы) алыԥсаа дзауз иԥсы имарҭхә (исабшахә, имышҩынҩажәа, ишықәс) аҟаҵара ихымԥадатәиу ак акәны иҟоуп.Уаанӡагьы иҟоуп даҽакгьы. Уи аԥсы дыкҿанаҵы, исабаԥуп ҳәа ауаа – аҵәыуацәа рыртәара, акрырҿаҵара. Уи аиныхра ҳәа иашьҭоуп. Асовет аамҭазы абри – аԥсы имыхәоз, абза дыхзырҵәоз – аиныхра иаҿагылан хаҳәырҵәиа иқәԥеит, акоммунисттә идеологиа ахаҭарнакцәа. Аха зегь акоуп, азнык азы акыр ихырҽызаргьы, иазазымиааит, рымч ақәымхеит. Ус шакәу иахьатәи ҳазхаану аамҭа иаҳнарбоит.
Ҳәарада, ажәлар гаӡамызт аԥсы имарҭхә ҟаҵатәуп, акы иқьабзуп, ҩбагьы алыԥсаа дзауз изы игәҟычгоуп, игәырҩахҽыгоуп. Аха, иаҩырҟьаны, имыцхәны аҟаҵара аҭахым, анорма амазароуп, ашәага-зага зегьы ирзеиԥшызар ауп.Абрахь иаҵанакуеит аԥсы инышәынҭра, мамзаргьы ибаҟа, уи аԥсы ихьӡ акамыршәра, ихамышҭра иазҳәоуп. Абри азҵаараҿ ажәытәӡатәи аамҭақәа раан, аԥсуаа иахьеиԥш иахәаԥшуамызт, рызнеишьақәа зынӡа аҽакын. Аԥсы зхыҵыз ацәеижь нышәуп, анышә иатәуп ҳәа ирыԥхьаӡон. Ихыҵыз аԥсы акәын ихадараз, уи хыхь жәҩан иқәтәоу Анцәа ду иахь ицоит ҳәа иахәаԥшуан. Убри аҟнытә, шықәсык анҵлак, анышәынҭрахь анеирагь рацәак игәцараркуамызт. Аха, нас ишнеи-шнеиуаз ааскьатәи ашәышықәсақәа раан даҽакала иазнеиуа иалагеит, ауаҩы дахьжу изқәаҭыԥ змырӡша иашьҭалеит, абаҟа рҳәеит, даҽакы рҳәеит, ажәакала досу иԥсы дахьамадоу изгәакьоу ҭыԥхеит, еиҳа дазхьаԥшуа, даҭаауа далагеит. Аха убас шакәугьы, аԥсуаа абри ажәытәӡатәи рцәаҩа, рҟазшьа иамаз аелементқәа иахьагьы инханы иахьыҟоу убоит, даҽакала иуҳәозар, рацәак азҿлымҳара азыруам, иахьынӡахәҭоу игәцаракым аԥсцәа рҳаҭгәынқәа, ҳнышәынҭрақәа рҭагылазаашьа убар. Усҟан агәра угоит, ахылаԥшра егьырҭ амилаҭқәа рҟны еиԥш акәымкәа ишрыгҳажьуа.
Сыззааиуа, абри атема азкуп Кәасҭа Герхелиа иажәеинраала «Ажәлар хыҵны иҟан аԥсраҿы». Араҟа автор иаҳирбоит заб дзыԥхаз аҷкәынцәа еихаԥсыеиҵаԥсы дшырџьабоз, акы ишамеигӡоз уи иԥсазы. – Анаџьалбеит, ас иржхьоу дарбан, – ҳәа, рҳәон зегьы, уимоу, иҵашьыцуаз агәылацәагьы ҟалеит. (Аа, ашьыцра мыжда, ҳцәа-ҳжьы изалымӡаауазеи?! Абриаҟара иҳалаԥсны ҳзакузеи?!)
Апоет ишиҳәо еиԥш «Дыржит аԥсы рнапы дықәыргыла. Ажәлар еимпын рыҩныҟақәа ицеит». Аха абар иҟалаз :
Уи аахыс, акыр шықәса цеит; – Анышәынҭраҿ агәырқьҳәа иҩагылан, Аҭыраси ажци ахаԥеит.
Иԥсы анҭагәышьаз иаанда изҭамлоз Аҳәақәа игәы иқәуп ицәаӷәо...
– Ас аԥацәа дрылыԥсааит уаӷоу! – Избо зегьы рывсуеит, рашҭа иҭамла, Раб даныржуаз иҟарҵоз ҵәаӷәо.
Ажәеинраала аҵыхәтәантәи ацәаҳәақәа илабҿабаны, насгьы иаҵшьны иаҳдырбоит апоет ииҳәарц ииҭахыз, дызқәыӡбо. Аб иԥацәа аҿраԥшраз, анаԥшцәа идырҽхәарц азыҳәан аԥсы имыхәо, абза дыхзырҵәо ашьаԥа еиҵҳәа ргыланы аиныхра ду ҟарҵеит. Уаҟа аԥсраҿы игәыҭшьаагаз амузыка абжьы шгозгьы, аҳәса шыҳәҳәозгьы, ахацәа еиҵақьы ишықьызқьызуазгьы акы агәхьаа мкӡакәа, ашьаԥа идәылҵуан рыблақәа хыхәхәо, рқьаф инаҩцангьы ачара иахатәазшәа. Ари – уаҩ дызмыхәаӡаз аиныхра, – жәаҳәарада, автор дақәыӡбоит, дзадгылом, амала иӷьцәаны акәымкәа, иҟалаз ахҭыс – аԥсыжра апроцедура еиҳа иԥсаданы. Избан акәзар, уи ус аламала ҳаԥсҭазаараҿ ашьҭамҭа узырӡуам, алыԥсаа дзауз ак ҟамҵакәа дызтәом, аԥсы имарҭхә идирхалом, ҵасым ҳәа иԥхьаӡаны.
Апоет иажәеинраалаҿ иаҵшьны иазгәеиҭоит аԥсы изқәаҭыԥ агәцаракра шаҭаху.Уиазыасабшахә,амышҩынҩажәа, ашықәс уҳәа аиныхраҿы иақәдырӡуа аҟара агаӡом. Ауаҩы наӡаӡа дахьамадоу изқәаҭыԥ ҭоурыхк иаҩызоуп, ирӡтәым, лымкаала изааигәо ауаа ыҟанаҵ ргәалашәара дацзароуп. Абри ахшыҩзцара ауп ҳзыхцәажәо аҩымҭа иҳанаҳәо. Уи иаҳхысыз XX ашәышықәса 60-тәи ашықәсқәа раан ишҩызгьы иара иахьагьы аҿыццәа ахоуп, иактуалтәуп, ҳаԥсҭазаара иацны иаауа, зкажьра ҳцәыуадаҩхаз ашьцылара бааԥсқәа ишрақәԥатәу, ишырҿагылатәу ҳаҵанаҳәоит, иаҳгәаланаршәоит.
Збаҩхатәра ыҟоу апоетцәа зегь реиԥш, Кәасҭа Герхелиагьы ижәлар гәакьа рыԥсҭазаара аҵабыргхаҭа бла
ҵарыла дахәаԥшуеит, уи злеибарку, ԥсымчхарас иамоу абзиахәрақәа лоунытә иныруеит. Абзиа, амилаҭ зырӷьацо еснагь даргәырӷьоит, илирика обиектс иамоуп, ирҿиамҭақәа ирхыҵхырҭоуп. Аха аԥсҭазаараҿы есымша апоет ишиҭаху кашыррам, иԥылоит ауаажәларраҿы хәарҭак злам, аҟыба-ӡыба зцу ахҭысқәеи ахаҭарақәеи. Убарҭқәагьы Кәасҭа Герхелиа ирҿиамҭақәа рҿы ианыԥшуеит, дрывсны дызцом, избан акәзар, идыруеит асахьаркыратә литература ауаҩы дзааӡо, игу-ибзоу иазҳәо шфеномену. Амала, иҵоурам ахаҭарақәа рхаҿсахьақәа сахьатәҩырала раарԥшра, раԥҵара дарбан шҟәыҩҩзаалак иеиԥш, иаргьы агәаҳәара шинамҭо, дшамыргәырӷьо. Аха аԥсҭазаара адиалектика убас иҟоуп, урҭ дрывсны дызцом, баша ирҳәом ажәлар рҿы «азҩа зӡаз иан дагеит» ҳәа.
Абар аҩада зыӡбахә сҳәаз ахаҭарақәа иреиуоу, ауаҩдура змаабыз, иаԥсамхаз, Мас ҳәа зыхьӡу аӡәы апоет ипатреҭ шҭихуа: «Аԥаҵа ԥшӡақәа зҿоу аӡә даҭаххан, Мас дҩаган дҩықәдыртәеит «ахан». Ари, ҳәарас иаҭахузеи, хар змамыз, улаԥш иҵашәоз маҵуран. Уахь дызҭахыз аӡәы дхеигалазар акәхап. Авторгьы идырит баша аирониа аҵаҵаны, уарччартә аҟынӡа «дҩаган дҩқәдыртәеит «ахан» ҳәа зиҳәо. Аха ауаҩ гәаҩа, ауаҩ ҭацәы иаҭәамыз аҭыԥ аниоу, аа дзеиԥшрахаз, ихы шааирыԥшыз: «Иҟәазхеит Мас иҿаҵақәа, Иҷыжь-мыжьуа иалагеит ишьаҵақәа, Имаҭәаиҩыҭәа – дчит дуакаӡа». Арҭ ацәаҳәақәа ирҳәоит Мас ԥасатәи иакәӡам даҽаӡәхеит, иҽиԥсахит, афара, ажәра, амал ахь ихгьы иԥсгьы цеит. Ииашоуп, усҵәҟьа иаахтны аҩымҭаҿы автор имҳәазаргьы «иҿаҵа ҟәазқәа», «иҷыжьмыжьуа ишьаҵақәа», «имаҭәа-иҩыҭәа – дчит дуакаӡа» уҳәа иреиԥшу адетальқәа имҩашьо дудырбоит: Мас акы шхәымгеимшьо, аҳәырҭмырҭра – аҵырҭышагара, аԥсымцқьара, амалырҳара – уҳәа иреиԥшқәоу шиҟәыблаам. Уарччартә, аиумор аҵаҵаны асахьа ҭыхуп
Мас иԥаҵақәа. Урҭ ашана иалаҟоуп, мчык рымоуп. Зны амаҵурахьы дхаргалоит. Нас, ҩаԥхьа дара хыхьынтә дҭарҵеит. Аха, ԥсаҭала уцәажәозар, аԥаҵақәа акгьы рхарам, иара ихаҭа иаҩысҭаахә дизыцәгьахан, урҭ ауаа дрылазыргылоз иԥаҵа ԥшӡақәа дырчычеит, иԥырхагахазшәа ибон, зны иеиҳабы дрыхәаԥшны дыччозшәа ибон. Аҵыхәтәан даргәааӡан, аа иҟаиҵаз:
Иахьа ак хиҵәо,
уаҵә ак ирҟәыдуа,
Убас мацара
иӷара-ԥшараӡа иҟаиҵеит.
Наск, зынӡа
игәы рыхшәаӡеит.
«Ирзызуазеи, мшәан, сԥаҵажәқәа сҿарчы,
Сеиҳабацәа среиԥшзааит саргьы» – Иҳәан, зынӡаск дларыхан исеит.
Мас ихазы абзиа ҟасҵоит ҳәа дшаҿыз иалидырааи дзықәгылаз амахәҭа инапала ишԥиҟаз. Абар уи дахькылнагаз:
Уи акәхеит, длалҟьан ҵаҟа деихеит Даахьаԥшзар, иҩны дтәоуп
имгәацәа ҭацәны, Аилымгажә, дшыбзаз иԥаҵа саны.
Кәасҭа Герхелиа исатиратә жәеинраала «Мас иԥаҵақәа» (ажәамаанахьгьы маҷк ихьаԥшуеит) ахшыҩҵак иаҳәоит ауаҩы иаҭәам, мамзаргьы дызмарам амаҵура, аҭыԥ ишыҟалазаалак уала-ҭахыла, машәырла ианиоулак, Мас иеиԥш, деилымгахоит, ԥыҭк ҽыхарала днаскьаргьы, зегь акоуп алада дылбаар акәхоит. Убри аҟнытә,ауаҩы
дарбанзаалакгьы имч зқәымхо, иитәым идыруазароуп. «Ԥҳәыск илтәымыз ашыла лхәуан» ҳәа аԥсуа жәаԥҟа ишаҳәо еиԥш акәымкәа.
Ааи, апоет диашоуп. Ауаҩы дызмароу дацәымҩашьо идыруазароуп. Аха рыцҳарас иҟалаз, абри абас шакәу ззеилымкаауа иахьатәи ҳаԥсҭазаараҿгьы имаҷымкәа иаҳԥылоит Мас дугәалазыршәо, уимоу, иаԥызго аҭыԥқәагьы. Сгәанала, ицәгьамызт урҭ ауаа ажәеинраала «Мас иԥаҵақәа» ирыԥхьар.
Ажәеинраала «Алахьыцәгьа» аперсонаж иакәзаргьы, ҳаԥсуа ԥсҭазаараҿы, ирацәамзаргьы, иҟоу дреиуоуп, дхыҭҳәаам. Ари ауаҩ апоет дааирԥшуеит днаӡааӡаны, насгьы ихаҿсахьала дыҩбаны дшьақәгылоит. Актәи иҟазшьа бзиоуп, дузырџьом, дынхаҩуп. (Ибжьаршәны иазгәасҭоит автор инапҩымҭаҿ изыҵшьу ажәа «анхаҩы» ҳәа акәын ишыҟаз, аха усҟан аколнхарақәа рыԥсы злаҭаз ала «аколнхаҩы» ҳәа иԥсаххеит, ус еиҳа еиӷьны ирыԥхьаӡеит аглавлит ҳәа изышьҭаз акоммунисттә цензура). Абар уи атәы апоет заҟа аԥсы ахаҵаны иҳәо:
Ҩнык гылоуп еихачаԥа, Қәыц аандала ашҭа хкаауп, Гәашәс иаҿоуп аихац чаԥа, Ҭыџь сапатла ахәда ҵкаауп.
Акыц ақәуп иажәракьханы, Амардуангьы баашха иҿоуп. Амчындыргьы ажь ақәҳаны, Ихьыдхәауа ҵаҟа ишьҭоуп.
Ажәакала, «Анхара ҳәа уабахәарҭоу, Зегь рыла еиқәышәшәа иҟаҵоуп». Ҳәарада, ас еиԥш иҟоу анхара аҟаҵаразы, ауаҩы зда дхәарҭам иџьа аҭахуп, иџьабаауп, ихандеитәуп, имариам усуп. Убри аганахьала, автор
328
иперсонаж имаурҽхәаша ыҟоуп. Анхаҩы дхандеиуазар ауп ибзазара бзиахарц, ақьафура игымзарц. Аха изхәарҭоузеи, ари анхаҩы ила-иҿы хтым, аҭаҳәҭеи дҭоуп, мшыбзиақәа ҳәа иашҭахь уаҩ дымҩахыҵуам, бзиала шәаабеит ҳәа аԥшәма диԥылом, аԥсуара ҳәа нахьхьиӡа аахыс икодексны иаауа, ҳмилаҭ иқьабз хазынаны иамоу иара изы иҵарбаҟа ашә-гәашә аркуп, ажәакала, ауаа рзы имаӡоуп. Ҳаизыӡырҩып апоет ихаҭа:
Игылоуп алаҿ ҭакәаҳа,
Аԥыџь кыдышьшь, ус иԥшуп. Анышәынҭреиԥш, еиқәдагәаха, Ашәқәа ыҵашьых иаркыуп.
Уаҩы имаҳац идәылҩуа
Абра гәырӷьа бжьык, чча бжьык, Иубом сасык иԥылауа,
Цас уахаҩаргьы мчыбжьык.
Ас иҟоу аҩнаҭа, ҳәарас иаҭахузеи, агәылацәагьы рызқәа аиадырхахьеит, амҩасыҩгьы дымҩахыҵуам, избанзар, ақьаԥҭажә еиԥш иҭынчроуп, уаҩ дахӡамшәа иҟоуп. Арахь «Иаакәыршан агәылара Инхо иаабац аԥсацәоуп. Рашҭа иҭыҩуеит агәырӷьара, Рџьа ӷьацоит, иколнхацәоуп». (Абраҟагьы изыҵшьу ажәаҿ «анхаҩы» ҳәа акәын ишаныз).
Ажәеинраала аҵыхәтәантәи аҩкуплетк шеибгоу иаазгоит. Уаҟа зегьы еилкаахоит аҩымҭа апоет изырҩызгьы аидеиатә ҵакгьы:
Дазрыцҳахеит ачеиџьыка, Уи ихалеит даҽа ԥсык. Иара итәала иҽеиҿикаан, Иҽыҟаиҵеит дцо дхыссы.
329
Дқыџьқыџьуа, длахьышәышәха, Уаҩ дызҭамло иашҭа дҭоуп, Инхарагьы еиқәыхьшәашәа, Анаҟә еиԥш ахала ишьҭоуп.
Ажәеинраалаҿ иақәыӡбоуп амалаз аԥсыцәгьара, избанзар, уи уҽаноуҭа ауаҩра уцәнарӡит, уԥхасҭанатәит ауп иаанаго. Апоет иҭахын ауеибаҳәа инхоз анхаҩы ауаҩра илазарц, иуаажәлар дҵоураны рыцәгьа, рыбзиа далахәызарц, инеи-ааи ыҟан, ҳабацәа традициала иаарго ачеиџьыка имазарц. Абарҭ аҟазшьа бзиақәа ҳмилаҭ ирымоу, иԥшьоу ак акәны, зқьышықәсала рнапы иқәыргыланы иаарго дрыхӡыӡаауеит, рҵакы ԥсыҽхар ҳәа дшәоит избанзар, аамҭеикәшара иалаго рацәоуп, еиҳарак ибзиоу ақьабзқәа рдунеи аҟнытә. Убри азоуп апоет исахьарку ажәала аҩымҭа «Алахьыцәгьаҿы» иаабо аперсонаж играқәа зегьы арахь иаартны иҟьаҟьаӡа изаҳирбо. Ҵабыргуп, дызлаҟаз абзиабарагьы, ихаиршҭуам иаҳҳәап, анхара-анҵыра илан, дыбзанхаҩын, аха, изхәарҭоузеи урҭ зегьы аҵанарӡит иабацәа абиԥарала иааргоз ачеиџьыка дазрыцҳахеит, акаҷбеира ихәдацәа акит, дхәаҽны дамоуп.
Кәасҭа Герхелиа иҭәымҭаз ииҩыз исатиратә жәеинраалақәа «Ҵысхәыжә», «Ажәлар хыҵны иҟан аԥсраҿы» «Мас иԥаҵақәа», «Алахьыцәгьа, «Уи ахаҵа аԥсуара ихы ақәиҵоит» рҿы, аԥхьаҩ имҩашьо ибоит урҭ ахсаала зхихыз ауаа, алитератураҿы еицырдыруа атермин ала иуҳәозар, апрототипқәа шимаз, аԥсҭазаара аҵабыргхаҭа ишагәылиҩаауаз. Убри азоуп дара ажәеинраалақәа напҟазарылагьы идеиатә ҵакылагьы игәылшәаны, ихаҿсахьақәаны изыҟалаз, досу рхатә ҟазшьақәа рыманы изаабо.
АИҨЫЗАРА
Иаҳҳәап, аҩымҭаҿы, аԥхьаҩцәа хәыҷқәа бзиа ирбаз хаҿсахьак, дуаҩума даҽакы зыԥсы ҭоу иатәума, ианыԥслак, ма ианаҭаххалак ргәы арԥшаап, иахьҵәыуап ҳәа иҟаиҵом автор бзиа, уи ишхәыҷқәоу аԥсҭазаара иазнархәыцып, аиаша алхраҿы еиҳа ирыцхраап ҳәа ауп. Еицырдыруа усуп, ацәаныррақәа зегьы – абзиабарагьы агәырӷьарагьы, агәырҩарагьы, агәыӷәӷәарагьы, ашәыргәындарагьы – зегьы ршьапы, рыжәла ахьеимоу, нас иқәыҳәҳә иахьаауа, ахәыҷра аҿоуп. Уи азоуп ахәыҷқәа ирызку алитература бзиа ҳәаас иҟоу зегьы ирзааигәаны, рхатәык еиԥш изырзыҟоу.
Убас, абри ахәыҷра амхаҿы ииуа, иқәыҳәҳә иаауа, зегьы ирызкуп абзиабара, агәыбылра ҳәа иԥхьаӡоит ашәҟәыҩҩы Анатоли Лагәлаа. Абзиабара – зегьы ирыбжьоу: ан, аб, ахшара, аиҩызцәа, аиҳабы, аиҵбы, аҷкәыни аӡӷаби. Аха ауаа рыбжьара мацарагьы уи зыӷәӷәахом. Абзиабара ыҟазароуп ауаҩы иԥсы зхаҵоу аԥсабареи иареи рыбжьара, адгьыли, иԥсадгьыли, иареи рыбжьара, инапы иаиршьцылазар, иеидара имыздо, идгылоу, ицхраақәо аҩнатә ԥстәқәеи иареи рыбжьара, иара убас – абна илоугьы, зегьы еидызкыло, аԥсҭазаара еицалахәу иареи рыбжьара»*, – иҩуеит ҳаамҭазтәи аԥсуа шәҟәыҩҩ ду Алықьса Гогәуа Аҟәа 2015 шықәсазы иҭыҵыз абаҩхатәра иаша змоу апоет, апрозаик Анатоли Ианкәа-иԥа Лагәлаа ахәыҷқәа ирызку ажәабжьқәеи аповести еидызкыло ишәҟәы «Асас» иациҵаз аԥхьажәаҿы.
Сара Алықьса Гогәуа иҳәахьа ус машәыршақә, мамзаргьы сҳәоуқәа сырҳәоуԥшьоуп ҳәа азы акәӡам изаазгаз. Акы, ахәыҷқәа ирызку (ахбыџқәагьы убрахь инарылаҵаны) асахьаркыратә ҩымҭақәа,
* Ацитата аагоуп апоет Анатоли Лагәлаа изку астатиақәеи ақәгыларақәеи еидызкылауа ашәҟәы «Абаҩхатәра иаша ашьаҭа», Аҟәа, 2015 шықәсазы иҭыҵыз аҟнытә, ад. 9.
331
иажәеинраалақәоума, иажәабжьқәоума, ма даҽакума раԥҵара шымариам иалкаау аҟыбаҩ ҷыда шаҭаху ҳзырбо акәны. Ҩбагьы, дара авторцәа рнапы иҵыҵуа аҩымҭақәагьы ишьҭырхуа, излацәажәо аԥсҭазааратә зҵаарақәа ахәыҷқәа рдунеи арҿыхозароуп, ирзааигәазароуп, рықәреи, рдырреи, рыԥсихологиеи рҳәаақәа ирҭаӡозароуп. Аҩнытә (абнатәгьы анаҵанакуа ыҟоуп), ԥстәқәа ирызкума, аԥсаатәқәа, абна ашәаԥыџьаԥ ирызкума,мамзаргьыдаҽаобиектуҳәаубасиҵегьыирызкума ирныԥшуазароуп, ауаҩи убарҭ еиқәысыԥхьаӡази рыбжьара иҟоу абзиабара, даҽакала иуҳәозар, ирыҵазароуп ацәанырра зныԥшуа ауаҩытәыҩса иԥхара, игәыбылра. Ихԥахаз, убарҭқәа зегьы еилаланы мамзаргьы, рымч еилаҵаны, иахьеи уахеи изызҳауа ахәыҷқәа еснагь ҿыцбарах ирызцәырҵуа адунеи ҭбаахь икылнагозароуп, рынаԥш-ааԥшра иацнаҵозароуп иаарыкәыршаны иҟоу ирхьысуа зегьы реилкаара рзымариахартә еиԥш. Дарбан хәыҷтәы шәҟәыҩҩызаалакгьы имазароуп, иныруазароуп урҭ рыбзиабара. Ишдыру еиԥш, ари иуаароу адунеиаҿ абзиабара ауп зегь еибаркны измоу. Уи аԥсҭазаара ианцәахәуп.
Аԥсуа сахьаркыратә литератураҿы ахәыҷқәа ирызку, ирыхҳәаау апоезиатә, апрозатә ҩымҭақәа, насгьы зхаҭабзиара ҳараку маҷӡам. Инымҩатәны исҳәоит ҳҵарауаҩ Диана Сарпион-иԥҳа Аџьынџьал лмонографиа раԥхьаӡа акәны аԥсуа хәыҷтәы сахьаркыратә литература ианиз адунеи анабаз аҽны инаркны иахьатәи ҳамшқәа рҟынӡа, иаланагалахьоу аԥҵамҭақәа хроникала еишьҭаргыланы, дырра ҵаулала изнысыз аҭоурыхтә мҩа шҭылҵааз.
Ҳәарада уи лмонографиа аԥсуа хәыҷтәы литература аҭоурых ахьҭнаҵааз анаҩсангьы ԥхьаҟатәи аҿиараҿгьы хәарҭара злоу акы акәын иҟоуп.
Хәыҷтәы милаҭ литератураҿы злагала бзиа ыҟоу аԥсуа шәҟәыҩҩцәа дреиуоуп Кәасҭа Герхелиа. Убри
абри адоуҳатә мазараҿгьы иӡбахә ҳәаны дызлукааша хыԥхьаӡарала ирацәамзаргьы, ихатәроу аҩымҭақәа, ажәеинраалақәа, апоемақәа, иахьагьы ҳҿар гәахәарыла изыԥхьаша иҭынхеит. Убарҭ иреиуоуп апоема «Аиҩызара». Уажәнатәгьы исҳәоит, ари аҩымҭа ахәыҷы иакәым ахбыџқәагьы, адуцәагьы иранаҳәо кыр ыҟоуп инарҵауланы иархәыцыртә еиԥш. Уи зыбзоуроу зегьы раԥхьаӡагьы жәаԥшаахла исахьаркны иахьеиҿартәу анаҩсангьы, аԥхьаҩ хәыҷ изы аҵакы аилкаареи ахҭысқәа ргәынкылареи марианы асиужет ахьеиҿкаау ауп. Ишдыру еиԥш, ахәыҷқәа ирызку аҩымҭаҿы кырӡа аҵанакуеит (еиҳарак апоемаҿ) асиужет маншәала, иныркәараҵоааркәараҵо акәымкәа, еилыкка иубартә ахҭысқәа анцәырҵуа, иқәыхха ианцо. Уи, иҵабыргыҵәҟьаны, зегь еидызкыло аҩымҭа агәыцә хада ауп... Еиҭарсшәа иуҳәозар, уи аныуашәшәырам, ианыӷәӷәо ауп «иақәу ацәеижьгьы» еиқәҟаца ианыҟоу, уаҟа ицо ахҭысқәеи автортә хьаҵрақәеи аналаӡо, иананаалоу.
Апоема «Аиҩызара» аҟны иаарԥшуп агәыбылра ду зцу иԥсабаратәу аиҩызара. Автор иҩымҭа персонажцәас иамоуп аҷкәын хәыҷы Шьыма, уи инапы ҿаҳаҳауа ииааӡаз ала Лаӷра захьӡу. Абарҭ роуп апоемаҿы ицо, иаабо ахҭысқәа зыхҭынхьаауа. Аха автор урҭ убас зҿлымҳара аԥхьаҩ ирзиуртә еиҿибаауеит, асиужет еиҵых риҭеит аперсонажқәа ирацәаны иалоушәа, насгьы еиҭеиҳәаша иоуртә еиԥш иҟаиҵеит.Азнык азы згәы иаанаго дҟалар ауеит уеизгьы-уеизгьы Шьымеи Лаӷреи ирхиҳәаарызеишь аԥхьаҩ игәы аҟынӡа инеиртә еиԥш ҳәа. Аха уаҩҵас ихы азышьҭны, насгьы аперсонажцәа ҟәнымшьакәа, иаԥхьаз ауаҩы имбарц залшом апоемаҿ ҟазара дула ишаарԥшу, рсахьа шҭыху Шьыма хәыҷи уи иԥсы злоу Лаӷреи реизыҟазаашьақәа, ирыбжьоу «аиҩызара ду». Ари машәыршақә иҟамлеит ҳәа сгәы иаанагоит, избан акәзар, аԥсуа хәыҷтәы литератураҿ иҳамоуп аҩнытәи
аԥстәқәеи агыгшәыгқәеи ирызку зеиӷьаҭам ажәабжьқәа, апоемақәа маҷымкәа. Урҭ зегьы ҳзеиқәыԥхьаӡарым, аха иаҳгәалаҳаршәап акык-ҩбак: «Аҽыхәа», «Ҭакар аблақәа» – А. Гогәуа; «Аҟама зҿыҵаку ала» – Пл. Бебиа; «Аҽгьы еибашьуан» – Шь. Аџьынџьал; «Ақәыџьма ҟьала ахынҳәра», «Бзоу» – Џь. Аҳәба; «Мышәқьар рыцҳа» – В. Басариа; «Қәақәа»*, – Т. Ҷаниа...
Автор иҩымҭа ихәыҷы иду, асиужет аганахьала ишеиҿаиртәуа, ишеиҿикаауа иара инапы иакуп, ишырҳәо еиԥш иахьиҭаху амаа аиҭоит. Аха ус шакәугьы, иҟоуп детальқәак ифырхацәа дырзымӡырҩыр ахьамуагьы, избанзар, урҭ рцәырҵшьеи рҭагылазаашьеи, насгьы ихадароу ахҭысқәа рыҿиашьеи иреиԥшқәоу рҿы ифырхацәагьы дырзыӡырҩыр акәхоит. Ари ауҿыцху, алитература аклассикцәа рҟнытә нахьхьынӡа аахыс иаауа акоуп. Сара сахьахәаԥшуала, абри арҿиара аханатә иатәышьҭроу ацәаҩа Кәасҭа Герхелиа ипоезиаҿы иаҳарак аепостә ҩымҭақәа, конкретла иугозар ипоемақәа рыҟны иубарҭоуп ифырхацәа «дшырзыӡырҩуа», даҽакала иуҳәозар, урҭ иртәышьҭрам, аԥсҭазаараҿ излаҟам рыдигалом, ус анакәха, излаҟам ала иааирԥшуам. Зегьы зхысҳәаауа, апоема «Аиҩызцәа» ауп. Абраҟа имҩашьо иубоит, ааӡара иабзоураны аиҩызара ӷәӷәа зыбжьалаз Шьымеи Лаӷреи реизыҟазаашьала. Ишаабо еиԥш, аӡәы Шьыма иоуп – дуаҩуп, егьи Лаӷра ауп – лоуп, ҩнытә ԥстәуп. Аиԥшымра ҳәа заҟа рыбжьоу жәбоит. Аха автор иажәа сахьарк амчала еизааигәахеит, еибаҭаххеит, аԥхьаҩгьы убарҭ аҩперсонажкгьы рцәанырра, реибаҭахра рыцеиҩишартә еиԥш. Араҟа еилкаауп ажәа сахьарк, мамзаргьы апоет ибаҩхатәра заҟа алшаз игәылҭәааны иҟанаҵаз апоема аперсонажқәа рхаҿсахьақәа. Аха уи абаҩхатәра амацарагьы уиаҟара аҽазымҟьаргьы ауан, аԥсҭазаара аҵабыргхаҭа ҵаҵӷәыс
* Ашьабысҭа иахьӡуп.
334
иамамзар, иацәыхаразар, ихыҭҳәаазар. Аҩнатә ԥстәқәа, еиҳарак ала, аҽы знапала изааӡаз ауаҩы изааигәоуп изцәажәом акәымзар, ишьцылоит, бзиа дабоит, уимоу ашәарҭара дақәшәаргьы дыҿнахуеит, деиқәнархоит. Ари ас шакәу ауаҩы идыруеижьҭеи крааҵуеит.
Абри ахшыҩзцара – аҩнатә ԥстәи ауаҩи реизааигәахара шалшо – ҳара иаабоит Кәасҭа Герхелиа ипоема «Аиҩызцәа» аперсонажқәа Шьымеи Лаӷреи рхаҿсахьақәа рыла. Апоема асиужет имарианы еиҿкаауп. Шьыма хәыҷы (уи автор иакәзаргьы ауеит) иабду ласбак ааигеит, уи амаҭа Шьыма ианиба деигәырӷьеит, аҭра ҟаиҵеит, ахьӡгьы ахиҵеит иабду иҳәахьала. Иааӡеит. Еицрымшәо еицын. Иаргьы ҽадак иаҟарахеит. Ахьӡ шьҭыҵит, ԥсаатәи ԥстәи зегьы ахьчон. Уимоу, Шьыма аҵла амҵан даныцәа, амаҭ иҿаларц ишаҿыз анаба, деиқәнархеит. Аԥсы ихан, аха арыцҳара ҟалеит, Лаӷра ашьабысҭа хәыҷы акын ахәаҽра иаҿуп, Шьыма хаала иамихырц далагеит, аха иамуит, нас дазгәааны, ашьабысҭа хәыҷы арыцҳашьара еиҳа ииааины, бзиа иибоз, инапы ҿыҳаҳа ииааӡоз Лаӷра лабала дасит. Уи акәхеит, нас иааунашьҭит, аха изхәарҭазеи, игәааны, ишԥаигәыӷьи ҳәа агәы иаанагазар акәхап, ицеит ахы ахьынахаз. Абри хьаа дуны изыҟалеит Шьыма. Абри агәырҩа уи акыр дыргәаҭеиуа даман, аха насыԥны, (алагьы ауаҩы ишьа алоуп рымҳәои дазымычҳазар акәхап) лассы игьежьит. Ала ахынҳәра гәырӷьара дуны иҟалеит Шьыма изы.
Абри ауп иааркьаҿны иуҳәозар, апоемаҿ ихҭысны иҟалаз, сиужетс иамоу. Аха Шьымеи Лаӷреи рыхҭыс ус ажәеизадала, насгьы иааркьаҿӡаны иануҳәо, аԥхьаҩ рацәак инаҭаӡом, ицәанырра аҟынӡа изнеиӡом аҵакы игәы иахәаргьы. Аха зынӡа даҽакуп, исахьарку ажәала ахҭысқәа анаарԥшу, рсахьа анҭыху. Абраҟа аҟазарагьы апоезиагьы акны, ԥсык еицырханы иаабоит, ҳакритик ду Хәыхәыт Бӷажәба иажәала иуҳәозар, «ҳцәа-ҳжьы ианыруеит ицаҳәцаҳәо». Уажәы ҳахәаԥшып ус шакәу аҩымҭа ахаҭа.
Апоет ифырхаҵа хәыҷы дцәырҵаанӡа, насгьы наҟнаҟ игәалаҟара иашьашәалахаша, иацзырӷызыша, аԥсабара ацәырҵрақәа ирыдҳәаланы асахьа ҭихуеит. Уи асахьа агәра унаргоит аԥхьаҟа ицәырҵраны иҟоу аперсонаж рыцҳарак дақәшәараны дшыҟоу, гәырҩа дук дшаргәамҵуа аҟара удырыртә еиԥш, асимволра аманы иҟаҵоуп. Абар март ацамҭазтәи аҵх автор асахьа шҭихуа:
Ишәымдыруеи, март ацамҭаз, Хырт амшуп,
Фырт амшуп.
Иҟоу-ҵәыуа, уажә аҭӡамцаҿ, Ԥшак насын,
Ахышә амԥҽуп,
Зных ааҵран ак хәархәарлап, Ана ак ҟыгәлап,
Ара ак ҟыгәлап.
Акәытҵараҿ рбаӷьк ҟарҟарлап, Бгахәыҷык абахуоу
Ԥхыӡла.
Жәык хрыжь-хрыжь иқьуеит абораҿ, Ижаҳәоит аџьмақәа Ахыргә-хыргәҳәа.
Абас аҵх иацашьоу збода,
Аҭаацәа ыцәоуп Ахырсырҳәа.
Аҵхи аԥсабареи иҭахәхәа ицәаз аҭаацәеи апоет рсахьа ҭихит убла иаахгылартә, насгьы угәалашәараҿ инхартә еиԥш. Абри зызҳәои, иҭынчым аҵх автор изаҳирбои ҳәа аԥхьаҩ дшазхәыцуа даацәырҵуеит аҩымҭа аперсонаж
хада Шьыма агәырҩа хьанҭа даманы: «Шьыма рыцҳа уама иақәшәаз, Лацәааихьшьык Уаха имам». Закәызеишь ари ахәыҷы ихьыз, аҵх дуазыруа дызмыцәо далазырхаз ҳәа аԥхьаҩ ҩаԥхьа дшазхәыцуа иаатуеит уи аҭак изҭо асахьақәа: «Иара ихала ирӡт иҩыза, Аӡы ззимжәуаз Знык инықәыр. Ирӡит аха, ишԥаирӡи, Издыруада, Зынӡа ишьызар?». Иҟалаз убри ауп, иҩыза бзиа лабала данас, игәааны ицеит ахы ахьхаз. Аха макьана иҳаздыруам Шьыма дгәааны лабала бзиа иибоз, инапала ииааӡаз ала дасыртә еиԥш дҟазҵаз аҭагылазаашьа мзызс иамоу. Уи атәы нас ауп ианеилаҳкаауа, иҟалаз ахҭыс ихаҭа ишихҭынхьааз, ишихигаз автор угәаҿы инеиртә аҟынӡа ианааирԥш ашьҭахь. Уи илаӷырӡқәа иҿыкьасауа аҵх еиқәара далаӡырҩуа дадгылоуп ахышә. Иара аҵхгьы дрыцҳанашьазшәа аҟәиҭра ахатәан.Аҭаацәа ракәзаргьы: «Анаҟтәирахь ираҳаҭӡа, Аҭаацәа ыцәан Ахырсырҳәа». Иара дзыцәом «Унан, Лаӷра, уара мыжда» ҳәа дуазыруа аҵх далоуп. Адәахьы ддәылҵит. Абар аҵх асахьа шҭихуа:
Аԥарда наҟ аӡә днахазшәа, Амза жәҩанахьтә Иаацәыҵлашеит.
Агәҭа иласны иааҩнахызшәа, Алашьцарагьы
Ныҵабеит.
Шьымадеимдоит,абаҳчадыҵоупдмидагәидаха.«Днеин игәеиҭеит ишьабысҭа, Иахьҭакыз, Ишәаԥырҳаԥуа. Аха иӡӡеит Лаӷра мыжда, Уи ахабарк Ауибахуа». Издыруада агәаара ахыԥсааны аҩныҟа игьежьызар ҳәа ауп дзеимдо, аха ус еиԥш, игәы зыжьжьо ҳәа акгьы ибом. Убасҟан:
Гәалашәарак ибла ихгылеит, Мшаҽнеиԥш уажә
Иҿаҿаӡа,
Игәҭыхақәа маҷк иаангылеит, Уи дазхәыцуеит
Иҽаҭаӡан.
Абри нахыс иаатуеит Шьымеи Лаӷреи рҭоурых адаҟьақәа иара игәалашәара шьаҭас, ҵаҵӷәыс иаманы. Иҵабыргыҵәҟьаны, апоемаҿы урҭ аҭыԥқәа игәцаракны ишырҳәо еиԥш, ираӡаны, ишәаны, изаны, икапанны иҟаҵоуп, ажәакала иацклаԥшуп, избан акәзар, ауаҩи аԥстәи реиҩызара аарԥшра ус зынӡагьы имариаӡам, аӡәы – ауаҩы анцәа иҟнытә дцәажәоит, игәҭыха ииҭаху иҿала иҳәоит. Аԥстәы – уи аҿы зцәажәом, уи аганахьала уахәаԥшуазар, иҿаҳауп, аха иара атәала ихәыцуеит, агәеилгара амоуп. Ус анакәха, еиҭарсшәа иуҳәозар, ажәа азҟаза арҭ аҩыџьагьы рыгәҭа дыбжьагыланы еилибакаауа, рыгәҭыхақәа еибырҳәо иҟаиҵароуп, иааирԥшыроуп рхаҿсахьақәа досу рыԥсабара иақәшәауа, иацәтәымымкәа. Автор убри илшеит азоуп аҩымҭа аԥҵахеижьҭеи кыр шықәса шҵуагьы (конкретла иуҳәозар иаҳхысыз XX ашәышықәса 60 шықәсқәа раан) иахьагьы аԥхьаҩ изигәаԥхо, иамоу апоезиатә ԥхара зиныруа.
Аҩада џьаргьы (асиужет сахьалацәажәоз) исҳәахьеит Шьыма иабду аласба хәыҷы анааига, иара деигәырӷьаны аҭра ҟаиҵеит, ахьӡгьы аиҭеит, иааӡеит. Иаргьы ааӡара бзиаанаалеит.Аласбаабаҟаз: «Лаӷраабаҟаз,иҩардаџӡа, Иазҳаит еишьхынгга. Рцәа иҭаӡыӡуан ашәага абнаҿ Уи ашыбжь анга. Уахынла ишуеит ахыу-хыуҳәа, Лацәеихьшь ҟанаҵом. Шьымагь дҟьоит аки-киҳәа, Зынӡагьы дшәаӡом; Игәы архаҵоит гәымшәа Лаӷра, Лаӷра – адомбеи! Лаӷра аницу, дажәлап ахра, Дакәшап адунеи».
Арҭ – Шьымеи Лаӷреи – еицзызҳауа реизыҟазаашьа иунарбоит ишеилоу рыԥсы, ашкол ахьынтә даныгьежьуаҵәҟьа, иԥылоит мҩабжара, ицыршәом, дахьцалакгьы ицуп. Закә сахьа ссирқәо автор иҭихуа Шьымеи Лаӷреи
реизыҟазаашьа иазкны. Урҭ ашәеиԥш ауп рпоезиатә бжьы шкаҩуа, ишуаҳауа. Абар аҿырԥштәы:
Аӡарақәа иман аԥхын,
Абнахь данцалоз,
Иара дҭынчӡа ашәҟәы даԥхьон, Аӡар зыхьчалоз
Лаӷра акәын, ирыдтәалан Алақәа ҭҳаца,
Иҟалозма ӡысык ҟьалан, Иаман иԥхаҵа.
Апоемаҿы аромантикатә цәаҩа, афырхаҵара апафос аҵаҵаны иаарԥшуп Лаӷреи ахьшьи реисра, Лаӷра аиааира агара, ахьӡгьы иаразнак ақыҭа иахьӡеит. Дуаҩыз, дыԥстәыз агәымшәара аазырԥшыз еснагь рыҽхәаԥхьыӡ ыҟоуп ажәлар рыҩнуҵҟа. Уи ахаҵара иатәуп, иазҳәоуп. Лаӷрагьы ус еиԥш ахы анаанарԥш, ахьӡ мамзаргьы аҽхәаԥхьыӡ изалхәдахомызт, ҳәарада, насгьы Шьыма иеиԥш аҩыза ду данамаз!
Абар уи аепизод атәгьы ахәыҷқәагьы адуқәагьы иргәаԥхартә еиԥш апоет ишааирԥшыз:
Иҳәҳәеит агәы иҭасны, Аҟәарҭ амитә ахьт, Кәҷышь хбыџк мҵарсны, Иныҵԥрааит ахьшь.
Аа, агәашә иахыууаа, Еиԥшны ахәымпал, Лаӷра халт ишьҭыууаан... Ахьшь иагеит ҳампал.
Рыҩбагь ҵаҟа икаҳаит, Илкаббит ахәыжә, Ахьшь рацәа иаҿаҳаит, Иақәымӡи аԥсыжә.
Уи аамҭазы:
Шьыма дгәырӷьан дыԥоит, Ииҳәара иҿашәом. Лаӷрагь агәы ҭыԥоит, Ахаҿы цәыжәжәоуп.
Арҭ ахҭысқәа зегьы аҩымҭаҿ акинолента аҟны еиԥш ицәырҵуеит, Шьыма Лаӷра ицәгәааны ианца ашьҭахьтәи игәырҩақәа – дуалыуашауа аҵх еиқәара дахьалоу изаанагаз агәалашәарақәа рыла. Насгьы урҭ агәалашәарақәа, мамзаргьы ахҭысқәа аныҟалази уажәы ианҳаҳауеи аамҭа рыбжьалахьеит, аха аԥхьаҩ изы иҿыцуп, избанзар, уажәоуп ианиаҳауа, ианибо, ус анакәха, уажәы иҟалазшәа иааигәаны иныруеит.
Апоема ахәбатәи ахаҿы (уи аҩада ишысҳәахьоу еиԥш, римтәи ацифрала иарбоуп) апоет иаҳзеиҭеиҳәоит исахьарку апоезиатә цәаҳәақәа рыла Лаӷра афырхаҵара иҟанаҵаз атәы зҳәо хҭыск. Уи убриоуп – Шьыма амаҭ иҿалараны иҟан (аҵла амҵан даныцәаз) деиқәнархеит. Абри аҭыԥгьы, автор илшеит ҟазарыла аарԥшра, насгьы ихыҭҳәаауп узымҳәартә еиԥш ирыԥсҭазааратәны. Ала иадырит амаҭ шҳам Шьыма иҿы иҭаларц, ицҳарц ишҟа ишнеиуаз ишьҭаҳәазо. Усҟан иара дҭахәхәа дыцәан аҵла амҵан:
Шьыма, далоуп ԥхыӡ уамагак: Аргамаду ишибо ила
Бнацгәык дафоит иҟәныԥсыла, Иара, диеиԥшхан ҿаҳак, дагәак,
– Сыҳәҳәоит, – иҳәан уи иауам, Имах-ишьах қәацауам.
Ус дышгәаҟуаз ибла аахитит, Ҳаӷеимшхара, иибои, ди, ди! Амаҭ ықәтәоуп игәы ихалан, Ихәлаларцаз иҿы иҭалан. Иара уаҵәҟьа иԥсы акит, Ихдырра ицәыӡит, деилакит.
Абас амитә данҭагылаз, иара Лаӷра деиқәнархеит, амаҭ ахы ахнакәыцәааит, аха уаанӡа иара ала иацҳаит. Абду Лаӷраз ашҳам ахәшә ҟаиҵеит, дадгьежьыло еиқәирхеит. Шьыма Лаӷра деиқәнархеит. Авторгьы зынӡа ииашаны иазгәеиҭеит:
Шьыма, иниҵыргьы ҩынҩықәра, Уаҳа иарбан иинықәра? Ихашҭуам иԥсы ҭаны,
Дшыҟаз шҳамла дыԥсраны, Дшеиқәхаз Лаӷра амчала...
Апоема афбатәи (аҵыхәтәантәи) ахаҿы Шьыма Лаӷра иадҳәалоу ихәыцрақәа еиҳагьы рҽыржәпаны иқәпапеит, избанзар, уаҟа ауп ашьабсҭа ӡыс иахырҟьаны (ианакы иашьыр ҳәа дшәаны) лабала ахы данас. Ари ахҭыс ҟалеит Шьыма иаби иареи уардынла мҿаагараҳәа абнахь ианца. Ари аҭыԥ аҩымҭа еиқәызҳәалоу акульминациатә кәаԥ злакәу ала, автор еиҳагьы ирӷәӷәеит, аперсонаж дзықәшәаз арыцҳара (рыцҳарамкәа нас закәи, Шьыма бзиа иибоз, инапала ииааӡаз Лаӷра лабала ахы данас ашьҭахь изгәааны абна илашәкәан иахьцаз, иара уи хьааганы агәаҭеира дахьаҿу ицәа ыҟамкәа итәа ыҟамкәа) иааирԥшуеит аԥхьаҩгьы уи игәырҩа ицеиҩишартә еиԥш ауаҩытәыҩсатә гәыбылра аҵаҵаны.Автор Шьыма игәала
ду (ҵоуп, иаргьы иахароуп амаалықь иаҩызаз ашьабысҭа ӡыс ахәаҽуан гыгшәыгк еиԥш икагәаны) еиликаауеит азоуп абасгьы зиҳәауа:
Ишԥеихигои ари Шьыма, Инапала иҩыза ишьыма? Акы издыруам ихы зқәикра, Избахьадашь ас маҷҟәикра!
«Мап, сцароуп шьыжь шаанӡа, Сгьежьуам, иара сыԥшаанӡа», – Дҩагылон абас ҳәаны.
Аха аҵыхәтәан, ашамҭаз, адәахьынтә иааҩит ӷәиҵи бжьык, уиакәхеит, ак наишьхарԥа, афырҳәа дындәылҟьеит, ибла агәра изгом, дгачамкуеит, Лаӷра ахаҭа. Аиҩызцәа реиқәшәара атәы зҳәо аҭыԥ ишеибгоу иаазгар сҭахуп, избанзар, акы, автор иажәа сахьарк амч ҳнарбоит, ҩбагьы, ауаҩи аҩнытә ԥстәи ааӡареи абжьареи ирыбзоураны аизааигәахара шрылшо, уи шхыҭҳәаам, ишыԥсабаратәу, аҟалара зылшо акы акәны ишыҟоу. Абар урҭ реиқәшәара апоет асахьа шҭихуа:
Ахы ақәыжь, алахь еиқәпата, Абар Лаӷра ахаҭа, Иахьадтәалоу уажә абра, Ашьабысҭа ӡыс аҭра. Иҿынеихеит ашҟа дыҩны; Иаргьы ҩагылан игәыҩ-ҿыҩны, Аблақәа ҭраа инеиҿаԥшит, Иқьыԥшәыпт, ахы ихьнашьит. Ихы ларҟәны иара дгылан. Минауаҭра шьҭаҵауа,
Лаӷра ҟәышҵас аҽынкылан, 342
Егьоурым аҳәозшәа уа, Иаагьежьын, иқьақьаӡа,
Ачалт аԥхьа инатәеит.
Ашьабсҭагь калаӡа,
Игылан уахь инаԥшуеит.
Шьыма дҭынчӡа дгылоуп, дгылоуп, Иҩызцәа ссирқәа дрыбжьагылоуп, Урҭ избом игәазхара,
Иаҿуп, иаҿуп игәы азҳара.
Ари, ҳәарас иаҭахузеи, гәырӷьара дуун Шьыма изын, алаба зхиҟьаз, иԥсы злаз, инапала ииааӡаз ала агәаара ахыԥсааны аҩныҟа игьежьит, еиҭарсшәа иуҳәозар, даҭанамҵеит, инышәеит. Аҿы зцәажәомызт, аха ахы зламҩаԥнагоз ала ус шакәыз агәра угартә иҟан. Абри аҭыԥгьы имырҳауҳаукәа иақәшәаны иаарԥшуп аԥхьаҩ ихаҿы инхартә еиԥш.
Апоет ихаҭагьы, иара убас аԥхьаҩгьы иеигәырӷьеит, Лаӷра аҩныҟа иахьыхынҳәыз, аԥшәма иахь иахьыгьежьыз, избан акәзар, Шьыма хьааны, гәырҩаны изыҟалеит иҩыза ду ацара. Имариоума аиҩызцәа реицәыӡра. Уи акәхап Лаӷра изаанарԥшыз аҟәышра.
Апоет ипоема хзыркәшо ацәаҳәақәагьы иаҳдырбоит аҿаратә романтикатә цәа зхоу Шьыма иԥсҭазаара иаҵубаауа агәалаҟара бзиа.
Ибаргузеи, шьҭа дԥырӡашт, Лассы ашкол аҿгьы днаӡашт; Егьа изҳәозаргь уа иара, Ажәабжь имоуп изхара.
Апоема «Аиҩызцәа» аҟны автор идеиа хадас иқәиргылоит аҿар (еиҳарак ашколқәра иатәу ахьыбҿар) аԥсабареи уи иаҵанакуа зегьы, иаҳҳәап, аҩнытә абнатә
ԥстәқәеи (аԥсаатәқәагьы убрахь инарылаҵаны) рыбзиабара рылааӡара шаҭаху, ишхымԥадатәиу, урҭ рыдлаԥса ауаҩы идгьылтә ԥсҭазаара инагӡаны ишзыҟамло, ишызхамҭәаауа. Абри аидеиа арахәыц ҟаԥшь еиԥш иагәылсны ицоит ҳзыхцәажәаз апоемаҿы. Уи асиужет ахәыҷқәа рзы аинтерес аҵаны иахьеиҿартәу адагьы, излаҩу абызшәа амариара (аихышәшәара ҳәа ҳҳәар иаҳа ҳиашахоит), ахаҿсахьақәа рыҟаҵара, рҭыхра, аԥхьаҩцәа (ахәыҷқәагьы адуқәагьы) аднаԥхьалоит, бзиа иднарбоит. Нас игәоумҭарц залшом арифма зырлахҿыхуа, идмыргәашац ажәақәа дрықәшәаны иахьалиԥшаауа. Иара убас аиҿырԥшрақәеи аепитетқәеи ракәзаргьы, урҭ рыла имаџьанам апоет, мамзаргьы алирикатә фырхаҵа ихаҿсахьа аарԥшраҿы. Ҵабыргуп, ахәыҷқәа ирызку апоезиатә, апрозатә ҩымҭақәа рҿы аиҿырԥшрақәеи аепитетқәеи, аметафорақәеи, асимволикақәеи авторцәа еиҳа ишреиҷаҳауа убоит, иахдырҟьом, идыррацәом, избанзар, раԥхьаҩцәа хәыҷқәа рықәреи рдырреи ирыдшәаланы иахәаԥшуазар акәхап.
Уажәы ҳахшыҩзцара арҵабыргразы иаагап ҿырԥштәқәак: Рифмара ззеибауа ажәақәа: «Лаӷра», «иауубахра», «еишьхангга», «анга», «Шьыма», «хымаԥсыма», «ибӷьарҭуа», «аҟәарҭ уа», «ахьҭ», «ахьшь», «дқьыԥаха» «дқьып аха» уҳәа убас иҵегьы. Арҭ ажәақәа – апоемаҿ арифма ароль назыгӡо – ихдыркәшо ацәаҳәақәа дырлахҿыхуеит, ирхылҵуа ашьҭыбжь апоезиа-цәа ахарҵоит, аҵакы алыркаауеит, аԥхьара угәадырԥхоит.
Апоет иажәа лыԥшаахқәа рыла ихырҷо ацәаҳәақәа рахьтә акык-ҩбак ҳрыԥхьап:
Ргәы рҭынчноуп нас ишаа, Аха уаҵәы иубар, иԥшаа. Ибаргәымызт уамак ахәра, Иаҵкәеит ауп маҷӡак ахәда...
Ишԥеихигои ари Шьыма, Инапала иҩыза ишьыма?
Ауыхаҵәҟьа ацаҵаҟа, Иазыҟаиҵеит аҭра. Арас ааиган инаҵаҵа, Инаиртәеит убра.
Иҟоуп имаҷымкәа иҵегь иааугаша аҿырԥштәқәа. Аха иааҳгазгьы азҳархап, урҭгьы иаҳдырбоит апоет ицәаҳәақәа заҟа ираӡаны, ишәаны, изаны иеиҿибаауа, иажәақәа игәцаракны дрыцклаԥшуа, досу ахьгылоу аҭыԥқәа рҿы заҟа ианаалоу уҳәа убас иҵегьы. Избан акәзар, апоет ибзианы идыруеит изызҳауа ахьыбҿар ирызку аҩымҭа ҷыдала алаԥш ҵари ахәыҷқәа рдунеи инарҵауланы адырреи шаҭаху. Ишдыру еиԥш, арҿиаратә ус еснагь аҭакԥхықәра аҭахуп, аха ахәыҷқәа ирызку атәы ҳҳәозар, уаҟа ҩынтәгьы, хынтәгьы ҭакԥхықәрала еиҳаны иацклаԥштәуп. Избанзар, иссируп ахәыҷқәа рдунеи. Урҭ аԥсҭазаара ду ахь амҩа иануп, убри аҟнытә ирбо, ираҳауа, ирҵо зегьы иҵабыргхаҭаны иҟазароуп, ԥаршеирак аламкәа: Убасҟан ауп ааӡара иашеи адырра ҵаулеи анроуа, асахьаркыратә ҩымҭа зегь раҵкыс акапан аманы, хаҳара аланы ианыҟало. Убас иҟоу ҩымҭоуп Кәасҭа Герхелиа ихәыҷтәы поема «Аиҩызцәа».
АЦӘЛАА АНЫШӘҬУА
Кәасҭа Герхелиа поет-патриотк иаҳасабала иԥсадгьыл гәакьа Аԥсны ашҟа имаз ҳәаа змаӡамыз абзиабара еснагь агәаҳәара инаҭон уи азышәаҳәара, ажәеинраала ссирқәа азкра. Ари ацәаҩа ирҿиаратә процесс иацын иԥсабаратәу ак акәны, насгьы аҭоурыхтә рыцхәқәеи
аныҳәа мшқәеи раан акәын уи атематика еиҳа ианҿыхоз, еиҳа улаԥш-ҿаԥшы аҿы иааиуа иԥсадгьыл гәакьа ажәытә аҿатә зҳәоз, ԥхьаҟатәи аҭоурыхтә лахьынҵа бзиа агәрахаҵара шимаз ҳзырбоз аграждантә лирикатә жәеинраалақәа анаԥиҵоз. Урҭ реиԥш иҟаз аҩымҭақәа апоет, аҩада ишысҳәахьоу еиԥш, заатәи илирикаҿгьы ҟаимаҭла ихациркхьан, ршьапы икхьан иҭәымҭазтәи ипоезиаҿгьы иҵегьы игәылҭәааны иааирц азын. Арҿиаратә, аҭҵааратә процесс ԥсыс иахоу, еибаркны измоу абаҩхатәра-аԥсабара иагәарԥханы иашазоуп. Аха аԥсадгьыли, ажәлари, ахақәиҭреи ртематикала арҿиараҿы асахьаркыратә ҩымҭа анаԥиҵо аамҭазы ибаҩхатәра арлахҿыхуеит, арҿиара апроцесс аҿы аҟыбаҩ ҷыда иланаҵоит иԥсадгьыли ижәлари рышҟа имоу, иан лымгәарҭа иҭигаз, нцәахәык еиԥш изылԥхо абзиабара ду. Уи, жәаҳәарада, арҿиаҩы дҳәаақәнаҵоит, зегь раԥхьаӡагьы инаҭоит агәыӷра, ихы-иԥсы зқәиҵо имилаҭ аԥеиԥшхә бзиа уаҵәтәи амш агәрагара. Насгьы ара иҟоуп ашәҟәыҩҩ иҟазшьарбагоу даҽакгьы. Уи убри ауп: ашәаҳәаҩ еснагь бзиа ибоит, агәаҳәара имоуп ашәаҳәара, ибжьы ауаа иахьраҳауа, иргәарԥханы иахьазыӡрҩуа анаҩсангьы ихаҭагьы урҭ иԥсы злоу ашәақәа рмелодиа хаа гәхьааигоит, ицзар ауп, иԥыршәаны иҟалом, ажәакала, аинтервал рацәаны ирыбжьалар иҭахым. Абасшәа ауп ашәҟәыҩҩгьы дшыҟоу. Уи иԥсадгьыли ижәлари урҭ рҭоурыхтә лахьынҵеи ртематика «ахкаара дҭазароуп» ирҿиаратә процесс цонаҵы, аус ауанаҵы, еилашуанаҵы еснагь аконкреттә темақәа дреиҩаӡоит апоезиатә хаҿсахьақәа раԥҵаразы.
Зегьы зхысҳәаауа, сышәҟәы афырхаҵа хада, Кәасҭа Герхелиа иоуп. Уи ирҿиаратә процесс аҿы, лассы-лассы дазхьаԥшуеит иԥсадгьыли, ижәлари, рҭоурыхтә лахьынҵеи ртематика, даҽакала иуҳәозар урҭ ирзикуеит апоезиатә мцаԥшь згәылҟьо аграждантә лирика адунеи иаҵанакуа апатриоттә жәеинраалақәа, иаазырԥшуа аԥсуа жәлар ганрацәалатәи, рыԥсҭазаара аҟнытә аҭоурыхтә рыцхәқәеи, иахьатәи (араҟа ажәа иахьатәи анаҳҳәо, хымԥада ҳхаҿы иааго ажәеинраала автор ианаԥиҵазтәи асовет аамҭа ауп) рсоциалтә-политикатә ҭагылазаашьеи ирыдҳәалоу аепизодқәеи. Убас иҟоу жәеинраалоуп «Адунеи уақәлаха». Уи автор аконкреттә рыцхә (усҟан еиҳа иактуалтәыз, аха иахьагьы, наҟнаҟгьы зҭоурыхтә ҵакы мыӡуа) – Март ԥшьба амилаҭ ныҳәа иазикуеит. Уи иаанагаз ахақәиҭреи ахьыԥшымреи дырзышәаҳәоит, избан акәзар, аԥсуаа убасҟан – Аԥсны Асовет мчра ишьақәгылаз иабзоураны 1864 шықәсазы ирцәыӡыз зқьи хәышә шықәса зхыҵуаз рҳәынҭқарра шьақәдыргылоит. Ирхабабаз ақырҭуа милаҭеилыхцәа, анацистцәа ахырцеит, зхала иҟоу республиканы СССР иалалт. Сталини Бериеи 1931 шықәсазы Аԥсны автономиатә республиканы Қырҭтәыла ишаларҵазгьы, ихырҟәыдааиҿырҟәыдааны акәзаргьы, аҳәынҭқарратә функциақәа ыҟан, аус руан.
Апоет иҩымҭа ахы икуеит март мза ацәаҩа ҳзырбо асимволикатә ҵакы змоу асахьақәа рыла:
Март-ԥша аршәаа иасын иаша, Даҽакалаӡа ихәар-чарит. Амра гылеит, амра шаша, Аԥсабара гәырӷьа – хәмарит. Ашьа камҭәеит усҟан баша,
Уи иахылҵит агәырӷьаҿҳәаша. Рыбӷа еиҵырхит гәаҟи-ӷари.
Апоет Аԥсны аҭоурых ихьанҭаз адаҟьақәа ҳгәалаиршәоит, ҳабла иаахиргылоит уи иахнагахьоу амыҟәмабарақәа, ԥсгахак ҳазымҭоз ампыҵахалаҩцәа аџьамцәа, аҭырқәцәа, абырзенцәа, аурымцәа уҳәа заҟаҩы. Заҟантә ашьа кадыршхьааз, ҳажәлар хыршьаахьааз. Урҭ
зегьы Март ԥшьба иакәаптеит, еиҩыжаа анышә ианаҭеит, иаҩнахит, аиааира рзаанагеит. Абри аҭоурыхтә хҭыс ауп апоет дзеигәырӷьо, абарҭ ацәаҳәа ссирқәа зхылҵуа:
Зыжәлар хыршьаауаз ҭыӡгәыла, Аԥсынтәыла – сан сыԥсадгьыл, Амра узгылеит, амра еинҭәыла, Ахақәиҭра ашәахәа адкыл.
Апоет ижәлар иааргоз ахақәиҭра аӡбахә аниҳәо ихаиршшаӡом (ииашангьы иҟаиҵеит, ҭоурыхтәла аамҭеиҭасра иадкыланы уахәаԥшуазар) нахьхьи Урыстәыла иҭамшәаӡо игылаз Ленин имра ашәахәа иаанашьҭыз ҳажәҩан ихыз аԥҭеиқәара шаҵанарӡыз: «Иузылашеит Ленин имра. Уи унасыԥ каҷҷо иаршәҭит. С-Аԥсынтәыла, ухьыӡ шьҭыҵуеит, Иахьа инагоуп уара уажәа. Ушьха ӡышқәа уашәа рхыҩуеит», – иҳәоит апоет агәырӷьара дамҽхак дахьамоу. Уаагьы ԥсаатәгьы иазыркуа, мшынгьы жәҩангьы ирхылҵуа Аԥсны ашәа абар изеиԥшроу:
Аԥсны, Аԥсны! – аԥсуа игара, Аԥсуа иблақәа.
Аԥсны, Аԥсны! – аԥсуа дреиԥшуп Ухра, убахәқәа.
Уа удлаԥса изхәарҭоузеи Аԥсуа иԥсҭазаара.
Аԥсуа идлаԥса изыԥсоузеи Уара уҭазара.
Аԥсуа игәыҭбаа, аԥсуа иԥсы-цқьа, Ишьарныҟәага.
Аԥсуа иашәа, аԥсуа иажәа – Иҿырцәажәага.
Уҟан лакәушәа, уҟоуп лакәшәа, Ҩаԥхьа улакәӡаха.
Адунеи уагәҭоуп, дунеи уақәлоуп, Адунеи уақәлаха!»
Апоет иԥсадгьыл хыԥхьаӡара рацәала иазыркуа ашәақәеи ажәақәеи илымҳа иҭаҩуеит, игәалаҟара шьҭырхуеит, мҵәыжәҩада ддырԥыруеит. Избанзар, асовет жәлар рыгәҭа игылоуп инахәашьымкәа-иаахәашьымкәа, ахатә хаҿра аманы. Абарҭқәа зегьы уи Асовет мчра иабзоураны иҟалеит ҳәа дахәаԥшуеит, адунеи ишақәлахауа агәра гауа. Ииашоуп, игәымбылџьбарахаз аамҭеиҭасра апоетгьы аԥхьаҩгьы кьыск аиоурым ҳәа изықәгәыӷуаз, зыгәра ргоз Асовет Еидгыла иахьа адунеитә политикатә хсаала ианӡамшәа ианыҵит адаушгьы ахыԥшагьы рышьҭамҭа ыҟамкәа. Ари аиҭакра ӷәӷәа иҟалаз, даҽакала иуҳәозар адемократцәа рааира, ҳәарас иаҭахузеи, ажәеинраала «Адунеи уақәлаха» ианыԥшит, уи идеиала изықәгылаз аҳаракыра аҟнытә илбаанагеит. Аха аҩымҭа изласахьаркуи, нас изыхҳәаау ажәлар ахақәиҭра – рыманы рџьынџьдгьыл аҿы иаԥшәыманы излаҟоуи рыла иганы уахәаԥшуазар, акгьы алымшәаӡеит, еиқәхеит, иахьатәи аԥхьаҩгьы ианаҳәо кыр ыҟоуп, зегьы раԥхьаӡагьы ҭоурыхтәла дархәыцуеит. Ишдыру еԥш, ҭоурыхтәла ахәыцра амилаҭ иацәмыӡроуп бзанҵы. Уи иаанаго егьа ибзиазаргьы уаҵәтәи амшаз агәаҽанызаара аҭахуп ҳәа ауп.
Милаҭрацәала еилаз асовет литература аҿы СССР еилаҳаанӡа аҳра ауан Ленин ихаҿсахьа аарԥшра. Ашәҟәыҩҩцәа иаԥырҵон адунеи аџьажәлар рвожд изкыз илыԥшааху аҩымҭақәа. Урҭ рацәан ҳтәылаҿы мацара акәымкәа анҭыҵтәиқәагьы аӡәырҩгьы рҩымҭа шьахәқәа рыла изышәаҳәахьан. Уи хациркит аурыс шәҟәыҩҩ ду М.Горки. Ари қьабзк еиԥш ишьақәгылаз иацырҵеит егьырҭ аурыс шәҟәыҩҩцәа Д. Бедныи, В. Маиковски, С. Есенин, уҳәа ирацәаҩӡаны. Амилаҭ литература ахаҭарнакцәа ртәы ҳҳәозар, урҭгьы ауаҵахахуаз, иацԥыҳәаны иаадырԥшуан В.И. Ленин ихаҿсахьа. Аԥсуа шәҟәыҩҩцәа ракәзар, урҭгьы, ҳәарас иаҭахузеи еиҳарак аиҳабацәа рабиԥара иатәу хшыҩзцара азыруан адунеи аџьажәлар рвожд изкны аҩымҭақәа раԥҵареи, иара изку аурыс шәҟәыҩҩцәа рҩымҭақәа еиҭаганы рҭыжьреи. Иаагап ҿырԥштәқәак раҳасабала акык-ҩбак М. Горки иочерк «В.И. Ленин» – уи аԥсшәахь иеиҭеигеит ҳашәҟәыҩҩы ду А.Н. Гогәуа, хазы шәҟәынгьы иҭыҵит. В.В. Маиковски ипоема «Ленин», аԥсшәахь иеиҭеигеит абаҩхатәра еицамк змаз апоет Кә. Шь. Ломиа уҳәа убас иҵегьы.
Иҵабыргуп, В.И. Ленин иԥсҭазаара даналҵ, И.В. Сталин уи иҭыԥаҿ даннеи, ихаҭаратә культ ианамҽханакӡа ари атема – авожд изышәаҳәара И.В. Сталин ишҟа ихьынааит, ашәҟәыҩҩцәа еицлабны иаԥырҵо иалагеит ажәеинраалақәа, апоемақәа, ажәабжьқәа аповестқәа. Урҭ рахьтә Сталин ипремиа знаҭазгьы аумаҷху. Убас ақырҭуа поет академик Г. Леониӡе ииҩыз апоема «Сталин ихәыҷреи иқәыԥшреи» азы иаҭәашьахеит Сталинтә премиа актәи аҩаӡара. Ус заҟа ыҟоузеи иааугаша аҿырԥштәқәа. Аха аамҭеиҭасра уҳәеит ҳәа, заҟа амчузеи, заҟа ацәа иҭыҵуазеи, иҭалоузеи. Сталин даныԥсы, ихаҭара культ ӷәӷәала ианақәыӡба, амавзолеи данҭырга, Кремль аҭӡамцрыԥхра ааҵраҿы (амҵан) данырж ашьҭахь, заҵа асахьаркыратә ҩымҭақәа изырымкрыз (уаанӡа еицлабны ихаҿсахьа аарԥшраҿы еиуеиԥшым апоетикатә хархәагақәа рыԥшаауан) ихьӡ зхыз аҳәынҭқарратә премиагьы аҟәырхит. Уи аҭыԥан В. И. Ленин ихьӡ зху аҳәынҭқарратә премиа шьақәдыргылт. Уи ыҟан Асовет Еидгыла еилаҳаанӡа...
Ажәытә бырзен философк иҳәахьан зегьы еилзыршәшәо, израӡо аамҭеиҭасра ауп аҳра зуа ҳәа. Ленин ихьӡ зху аҳәынҭқарратә премиагьы, Сталинтә премиа еиԥш аамҭеиҭасра иаҿыҵахәхеит, илахәлабга ицеит.
Сыззааиуа, Кәасҭа Герхелиа иажәеинраала «Ленин дазыӡырҩуеит «Апассионата» ауп. Уи автор ианиҩыз ԥсаҭа шкәакәа Ленин ихьӡ, иԥша, иргылаз аҳәынҭқарра зегьы рыла иасакьаҳәымҭаны иҟан, уимоу, уажәы шьапԥықәла иацәхасуагьы, нцәахәык еиԥш иамҵахырхәон, бааи ԥси зегьы ахьыԥшын. Убри аҟнытә ҳара (араҟа рыӡбахә сымам иахьатәы адемократиа иаҩырҟьаӡаны иарцәыцәыз, уи ахаара-бзаарақәа лоунытә изнырхьоу) – ахархь ԥхьаҩцәа апоет изаҟаразаалак вбак ҳазиҭом, изиҩызеи ҳәа аҽыԥныҳәа ҳзыҟаҵом, избан акәзар, акы, асовет аамҭа аидеологиа акоммунисттә партиа зхадараҿы игылаз аҳра ауан, еиҳа ииашаны иуҳәозар, акоммунизм лаша аргыларазы иқәԥоз асоциалисттә уаажәларратә ԥсҭазаара асферақәа зегьы ҳәаақәнаҵон, аԥсҟы акын. Ус анакәха, адунеиаҿ зегь раԥхьаӡа акәны асоциалисттә ҳәынҭқарра шьақәзыргылаз ауаҩы изкны ҷыдала асахьаркыратә ҩымҭақәа жанрцыԥхьаӡа раԥҵара иԥсабаратәыз акы акәын. Нас ажәытәгьы асахьаркыратә литература ҟалаанӡагьы жәлар рҿаԥыцтә рҿиамҭақәа рҿы, ианыҟалагьы ашәа ззаԥырҵоз, изхырҳәаауаз ажәларқәа рҭоурыхтә ԥсҭазаараҿы иалкаахаз афырхацәа ракәын. Ари ақьабз иахьатәи ҳаамҭазы еиҳагьы амҽхак арҭбааит. В.И. Ленингьы убас иҟаз ауаа дырхаҭарнакын. Ашәҟәыҩҩцәа ирҩыша, ирҳәаша рымамкәа иауаҿыхыз адунеи аџьажәлар рвожд изы ахаҿсахьақәа раԥҵара. Ҩбагьы, автор иҟазара аныԥшуеит, даҽакала иуҳәозар, ас иҟоу азеиԥш тема. Насгьы аӡәырҩы еиуеиԥшым абызшәақәа рыла асахьаркыратә ҩымҭақәа ззыркхьоу ахаҿсахьа аԥхьаҩ игәаԥхартә еиҳаракгьы аҿыцра аҵаны (ирҳәахьоу еиҭарҳәахьоу акәымкәа, урҭ рҩызцәагьы ауҳԥымлахуа алитературатә ԥсҭазаараҿы) аԥҵара мариам, насгьы шәагаала бжь-куплетк иреиҳам ажәеинраалаҿы. Ишдыру еиԥш, иарбан ҩымҭазаалак иаԥу алитературатә канонқәа ирықәшәо иансахьаркха уи иагьа аамҭеиҭасра аӡыблара иалашәаргьы, иазӡаарҟәрылом, ахықәахь инеиуеит, иӡхыҵуеит. Ас еиԥш аҭагылазаашьа ыҟамызҭгьы, ашәышықәсақәа ирықәлоу аҩымҭақәа алитература иалыԥсаахьазаарын иахьатәи аԥхьаҩ реиуа-зеиуоу ҳәа акы изымдыруа. Аха насыԥны, урҭ ақәра ду змоу ажәытә ҩымҭақәа (ақәра змамгьы) рыԥсынҵры зроуз, еиқәзырхаз, иахьанӡа еибга-изҩыда рыԥхьара угәаԥхо иҟазҵаз афеноменқәа зегьы раԥхьа игылоуп апоетикатә напҟазара ахьрыгмыз, иахьсахьаркыз. Нас, ҳәарада, аҩбатәи ацәаҳәаҿы игылоуп ридеиатә, рфилософиатә хшыҩҵакқәа, ауаажәларратә ԥсҭазаараҿы иҟарҵо аныррагьы акыр аҳәоит асахьаркыратә ҩымҭақәа рыԥсынҵры ароураҿы.
Абарҭ реиԥш иҟоу акатегориатә елементқәа роуп асахьаркыратә ҩымҭақәа иклассикатәны иҟазҵо, аамҭа ӡеибафара иаламӡыртә еиқәзырхо.
Кәасҭа Герхелиа иажәеинраала «Ленин дазыӡырҩуеит «Апассионата» иалхуп аконкреттә тема, мамзаргьы аԥсҭазаараҿы иҟаз (иахааныз изларҳәоз ала) афакт. Уи убри ауп – В. И. Ленин бзиа ибон анемец композитор ду Бетховен иаԥиҵаз ԥсра зқәым «Апассионата» азыӡырҩра, насгьы Урыстәыла анҭыҵгьы еицырдыруаз амузыкант Добровеин ианаирҳәоз. Уи асоната жәлар рвожд изын иԥсыршьаганы, ирхәыцганы, агәалаҟара бзиа изҭоз акакәны иҟан. Абри афакт Ленин иԥсҭазаараҿы аҭыԥ змаз ауп апоет иажәеинраала зхылҵыз, изырҩыз. Аҩымҭа, ишаабо еиԥш аҭоурыхтә ҵаҵӷәы иамоу ахаҭагьы аинтерес аҵоуп, иаҳәо маҷӡам, аха убас шакәугьы, аԥхьаҩ игәазырԥхаз афактор хадақәа ируакуп акы иаҵоу ахшыҩзцара, ҩбагьы, еихышәшәо ицо ажәа лыԥшаахқәа рыла исахьаркны иахьаарԥшу. Автор иҩымҭа ахы акуеит абас: «Аурҭ ишьҭнахын, уа гәата-бӷата, Ишьхыц шкәакәақәан иҩынтуеит асрыцқәа Ленин дазыӡырҩуеит «Апассионата». Еилыхоит
ароиаль абырлаш хаԥыцқәа». Ԥшь-цәаҳәак рҿы апоет аԥсабарагьы ароиальгьы рсахьа ҭихит ирзыӡырҩуа итәоу Ленин ду дыргәылакны. Ароиаль азырҳәо иакәзар, анаҩстәи акуплет аҿы абар дышцәырҵуа: «Илахь еизырҵәа, иԥсы зегьы наҭа, Инацәкьар иркәашоит уа Добровеин». Ленин дазыӡырҩуеит «Апассионата», Ибоит ишмыӡуа ауаатәыҩса рымшра, Ибоит ашьҭыбжьқәа иқәырҵаз асахьа, Ашьҭыбжьқәа мҵәыжәҩан дрымоуп дышьҭыхны. Иҿыцӡа даԥхьоит ҭоурых дук адаҟьа, Дтәоуп хара дхәыцуа илахь еиҵыхны».
Ажәеинраала автор ихиркәшоит уи иаҵоу аидеиа зырӷәӷәо, еиҳагьы исахьаркуа игәылзырҭәаауа ацәаҳәақәа рыла:
Абраҟагьы дхәыцуеит, ауаатәыҩса рԥеиԥшаз, Абраҟагьы имам уи ауаҩ ԥсшьара,
Дашьҭоуп иҿыцу игәы иҭеикша, ихы иҭеикша, Ауаҩытәыҩса иҟыбаҩ иаҭауа џьшьара.
Абжьы дацхынаауа, иԥсы зегьы наҭа, Инацәкьар иркәашоит уа Добровеин. Ленин дазыӡырҩуеит «Апассионата»... Дхәыцра еидараха дтәоуп абра Ленин.
Ажәеинраалаҿ Ленин даарԥшуп, уимоу, «Апассионата» даназыӡырҩуазҵәҟьа ԥсшьарас имоу ажәлар рызхәыцра ауп, урҭ рзы иҿыцу, ибзиоу ак анбаҟасҵари ҳәа игәы иҭоуп иҭахәхәа. Апоет ихы иҭимҳәааит, ари ауаҩ шана ус дыҟан, ус даабоит аханатә. Иџьоушьаша ҳәа араҟа акгьы убом. Усҟан – автор иҩымҭа анаԥиҵоз – ус дыҟан, ус акәын зегьы шихәаԥшуаз. Уажәы ари ахаҿсахьа даҽакала иахәаԥшуа, еилызкаауа рацәаҩхазаргьы, Ленин иага дурџьаргьы ддуун, дышдуу даанхоит аполитикаҿгьы аҭҵаарадырраҿгьы.
Ауаатәыҩса рҭоурых адаҟьақәа ирнылаз ахаҭара дуқәа дреиуоуп. Абри азоуп апоет Кәасҭа Герхелиагьы иажәеинраала дацклаԥшны, метафоратә хәыцрала ирбеианы еиҿырԥшуа изаԥиҵаз. Иухашҭуа сахьақәоума абарҭ ацәаҳәақәагьы: «Ишьхыц шкәакәақәан иҩынтуеит ас-рыцқәа» (асы анауа ари еиӷьны аҳәара уадаҩуп); «Еилыхоит ароиаль абырлаш хаԥыцқәа» (убла иаахгылоит амузыкант ароиаль анаирҳәо апроцесс); «Зегь хаала рҽарҭеит Бетховен имчра» (ари акомпозитор ду имузыка иазыӡырҩуаз шатәнатәыз, иара адунеи ашҟа ишҭанагалаз иҿаҿаӡа иаҳнарбоит); «Аԥшатлакә рыҵоуп аклавишқәа – нышьқәан» (аҟаза инацәкьарақәа заҟа иласны аус руеи иаадырԥшуа аԥшӡареи ртәы акәӡами иаҳәо ари ацәаҳәа); «Абжьы дацхынаауа, иԥсы зегьы наҭа, Инацәкьар иркәашоит уа Добровеин» (амузыкант иусура апроцесс абри аҵкыс еиӷьны агәылыршәара уадаҩуп); «Дхәыцра еидараха дтәоуп абра Ленин» (ауаҩы ахәыцра ҵаула дамҽхак данамоу аамҭазы ари еиӷьны асахьа ҭыхра мариам).
Ишаабо, абарҭқәа реиԥш иҟоу аиҿырԥшрақәа, ажәеинраала сахьаркыратә ҩымҭак аҳасабала (аамҭеиҭасра иҟалаз иахҟьаны аполитика аганахьала иавыԥсааз ҟалазаргьы) аԥсы ԥха аланы, аԥхьаҩгьы даманы иаанхеит Кәасҭа Герхелиа ипоезиаҿы мацара акәымкәа ҳлитератураҿгьы.
Аԥсуа литература ашьаҭаркҩы Дырмит Гәлиа ихаҿсахьа аарԥшра иазку асахьаркыратә ҩымҭақәеи аҭҵааратә усумҭақәеи маҷымкәа иаԥырҵеит аԥсуа шәҟәыҩҩцәеи аҵарауааи. Аха абри аус ԥшьаҿы иҟаҵо, иаԥҵоу, иҭҵаау азхом, избан акәзар, Аԥсны аҵеи ду Дырмит Гәлиа ҳдоуҳатә, ҳҭоурыхтә, ԥсҭазаараҿы инапы зкьымсыз, ихацимыркыз, зҵаарак ыҟамызт. Уи, ҳацәымшәо иаҳҳәар ҳалшоит, аԥсуаа милаҭк аҳасабала ҳаиқәхарц, ҳаԥсадгьыл ԥшӡа Аԥсны наӡаӡа ҳаԥшәыманы
ҳҟаларц азын Анцәа ду дҳаиҭеит ари ауаҩы ԥааимбар. Ари ас шакәу ззымдыруа аԥсыуак дыҟоуп ҳәа сгәы иаанагом. Аха аҳәынҭқарратә-уаажәларратә усзуҩы, апублицист Дырмит Аланиа «Умдыр уаҭамыз, уара алашә» ҳәа ззиҳәаз агәаҵәажәпақәа рҩызцәа кьоу-шәоуқәак нханы иҟазаргьы ауеит. Дара убарҭгьы уажәшьҭа еилыркаауеит Дырмит ду Аԥсны азы дзакәу, иҩаӡара ахьынӡаҟоу.
Аԥсуа шәҟәыҩҩцәеи аҵарауааи рымацара ракәӡам Дырмит Гәлиа изкны аҩымҭақәа, аҭҵаамҭақәа, аԥызҵахьоу, ажәа ԥхақәа зҳәахьоу. Милаҭрацәала еилаз асовет литература ахаҭарнакцәа аӡәырҩы ибзырӡы ҳәаны ихцәажәахьеит, акьыԥхь иадырбахьеит, дзыԥсоу азгәаҭаны.
Кәасҭа Герхелиа иажәеинраала «Хаҵара мҩала» азкуп Дырмит Гәлиа диижьҭеи ишәышықәса аҵра иадҳәаланы Қарҭ ибаҟа иаадыртыз.
Абраҟа, ажәеинраала ахцәажәарахь сиасаанӡа, иаазгоит фактк. Ҵабыргуп, уи атәы сыстатиак аҿы инықәырԥшшәа, саламлацәакәа исҳәеит, аха абраҟагьы имыцхәым ҳәа сгәы иаанагоит уи афакт азааҭгылара, избанзар, иаҳнарбоит Дырмит Гәлиа егьырҭ амилаҭқәа рыҩнуҵҟагьы ҳаҭыр шиқәыз, ишихәаԥшуаз, аԥсуаа рдоуҳатә культура дшапатриархыз.
Ақырҭцәа нацистцәа 1992 шықәса август 14 аҽны ҳазларыжьыз аибашьра хлымӡаах иаҳзаанагаз аԥсыҭбарақәеи, ҳкультуратә хәышҭаарақәеи ҳархитектуратә баҟақәеи, ҳанхарҭақәеи рырхәашарақәеи, рбылреи, алада иаагараны иҟоу афактқәа ирыдкыланы схаҿы ианаазгалак, еиҿырԥшны санрыхәаԥшлак, уамашәа избоит, агәра сзымго сҟалоит. Урҭ ирҳәази ирҩызи Шеварднаӡеи уи имаҵуарқәеи иҟарҵаз, Аԥсны иазаарцаз еидкылашьа рымам, хәыки шьхаки рыбжьоуп. Ииашоуп, усҟан Асовет мчра ыҟан, аҳра ауан. СССР иқәынхоз амилаҭқәа зегьы, анык илхымшазаргьы, еишьцәоуп ҳәа ирыԥхьаӡон, ргәырӷьареи рхьааи акны иахәаԥшуан.
Сыззааиуа, уажәы зыӡбахә сҳәо афакти Кәасҭа Герхелиа иажәеинраала «Хаҵара мҩала» еиқәҿырҭуеит, обиектк ауп изҵанакуа, ажәакала, зегьы Дырмит Гәлиа идҳәалоуп. Абар ахаҭагьы:
1974 шықәсазы акәын, Дырмит Гәлиа диижьҭеи шәышықәса аҵра, Аԥсны мацара акәымкәа, Асовет Еидгыла иқәынхо ажәларқәа алитература змоу зегьы ныҳәак еиԥш иазгәарҭон. Сара усҟан агазеҭ «Аԥсны ҟаԥшь» (уажәы «Аԥсны») акультуреи абзазареи рыҟәшаҿы аус зуан. Аредакциа анапынҵала (ҷыдала Борис Ҭыжәба инициа тивала ) сдәы  ә  анҚар  ҟ а , Дырмит Гә лиаибзианыдыздыр уаз (уи 1924–1925 шықәсқәа раан. Қарҭтәи аҳәынҭқарратә университет афилологиатә факультет аҿы аԥсуа бызшәа иазкны алекциақәа дрыԥхьон) ашәҟәыҩҩцәа, аҵарауаа иара изы рҳәахьақәа, ргәаанагарақәа интервиук аҳасабала ирымсхырц, исзырҩырц. Аредакциа аколлегиа иалақәаз, рахьтә (Қарҭ сцара азҵаара ианалацәажәоз) изҳәақәаз ҟалеит, ҭелла ҳарзасны астатиақәа ҿаҳҵар ауеит, уахь аӡәгьы идәықәҵара аҭахӡам ҳәа. Аредактор ихаҭагьы абри «аидеиа» дадгылон. Аха уи ихаҭыԥуаҩ, абаҩхатәра змаз ашәҟәыҩҩы, аԥсуа журналистикаҿы адунеи азна аџьабаа збахьаз, ҷыдала аҭоурыхтә публицистика лымкаала иазааԥсахьаз Борис Ҭыжәба командировкала ауаҩы дышьҭызар еиҳа аофициалтә ҟазшьа аанахәоит арантәи ҭелла иҟаҳҵо «азаказқәа» раасҭа ҳәа аниҳәа, аредакторгьы уи дышиашаз ибан дазыразхеит*.
Аԥхьаҩ ухаҵкы, уиаҟара ажәа узасыршьуазеи, мчыбжьы наҟьак – август мза 18 инаркны 25 азынӡа Қарҭ сыҟан. Сырԥылеит, срыҿцәажәеит ашәҟәыҩҩцәа аҵарауаа. Гәахәарыла ирыдыркылеит сыззнеиз азҵаара, исазҵааит аамҭа заҟа рысҭо Д.И. Гәлиа изкны астатиақәа рыҩразы. Убарҭ иреиуоуп: А.С. Чиқобава, Г.Н. Џьиблаӡе, Д.И. Чхик* Уахәаԥш: Борис Ҭыжәба. Аԥсуа ҭоурыхтә публицистика. Аҟәа: Алашара, 2004.
356
вишвили, Г. Абашиӡе, И. Нонеишвили, С. Нориманиӡе, С.Н. Џьанашьиа, Г. Ҭевзаӡе, Қ. Ломҭаҭиӡе... Сара иахьагьы уамашәа избоит абарҭ сызҭааз зегьы, исзыԥшны итәазшәа, игәцаракны иахьахаҵгылаз сыззнеиз аус. Урҭ зегьы ахьынеибаркыз Дырмит Гәлиа ихьӡ-иԥша, имилаҭ рзы иҟаиҵаз ҳаҭыр дула дҳаракны ихцәажәеит амилаҭ шәҟәыҩҩцәа дуқәа дрываргылан. Усҟан урҭ Дырмит ду изкны ирҩыз астатиақәа ақырҭшәахьтә сара аԥсшәахь еиҭазгеит, агазеҭ «Аԥсны ҟаԥшь» ианылеит сентиабртәи октиабртәи иҭыҵыз аномерқәа рдаҟьақәа рҿы, иахьагьы урҭ еиҭазгаз астатиақәа роригиналқәа сархив аҿы инханы иҟоуп академик Георги Џьиблаӡе итәы ада. Уи сархив аҿы изнымхаз атәы алада иазгәасҭоит.
Исҳәарц исҭахуп, савсыр иҳақым, абарҭ сызҭааз ауаа досу русқәа рыла ишеилахазгьы, дарбанзаалакгьы (аӡәы дминистрын, даҽаӡәы Қарҭтәи ауниверситет аҿы дректорын, егьи қырҭтәылатәи ашәҟәыҩҩцәа Реидгыла деиҳабын, даҽаӡәык ашәҟәҭыжьырҭа «Мерани» аредактор хада иакәын, академикцәа Арнольд Чиқобава, Қьеҭеван Ломҭаҭиӡе ракәзар, хҭацәыха рымамкәа рыҭҵаарадырратә усқәа ирҿын, аха аӡәгьы изаҟаразаалакгьы ҳаилахоуп ҳәа аҿыҵгақәа мыԥшаакәа, гәахәарыла, еигәырӷьаны ирыдыркылеит ҳәа сҳәаргьы сацәыԥхашьом, избанзар, ирыдызгалаз амиссиа ирҭахны ишрыдыркылаз рхы-рҿы ианызбаалон сахьырҿаԥшуаз. Урҭ зегьы – аҩада зыӡбахә сҳәази сареи ҳаиԥыларақәа араҟа аҳәара, фактк аҳасабала аагара сзалагом, иазсырхоит ҩыџьа ақырҭуа аҵарауаа дуқәеи сареи ҳаиԥылара атәы азгәаҭара ала, избанзар, акы, урҭ аҩфактк, мамзаргьы аҩеиԥыларак иҳарҳәо рацәоуп, Дырмит Гәлиа ишизыҟаз атәы аазырԥшуа фактк, ҿырԥштәык аҳсабала. Ҩбагьы, егьырҭ иаанхаз аҵарауааи сареи ҳаиԥыларагьы аинтерес аҵоуп, ҷыдала Аԥсны аҵеи ду илитературатә, иҭҵааратә ҭынха ижәлар гәакьа ирзикыз хәызмаӡам
доуҳатә мазаран (духовная ценность) ишыҟоу исзырҩыз рстатиақәа рыҟны адагьы, ҳанеицәажәоз адуқәа дрыдкыланы ишихцәажәоз, дҳаракны дышдыргылоз амацарагьы уззааҭгылаша заҟа ыҟоузеи, аха уи араҟа скалам зықәку ажәеинраала «Хаҵара мҩала» ацәа исызҭакӡом, даҽакала иуҳәозар, иацәдуцәахоит. Егьырахь, ҳазшаз исаҭәеишьозар, ҳ-Дырмит ду иԥсҭазаареи ирҿиамҭақәеи ирыдҳәаланы, мамзаргьы иахьатәи ҳаԥсуа тележурналистцәа џьоукы-џьоукы лассы-лассы (ианаҭахугьы ианаҭахымгьы) рхы иадырхәо ажәа «инамаданы» ҳәашьа формак азысыԥшаарц сҭахуп, избан акәзар, убри афактгьы Дырмит Гәлиа иԥсҭазаареи ирҿиамҭақәеи ирызкуп, ирӡтәым, акьыԥхь иазныжьтәу даҟьақәоуп.
Уажәы ҳалагап академик Арнольд Степан-иԥа Чиқобава ила. Қарҭ саннеи саагылеит асасааирҭа «Ивериа» аҟны. Уаҟа аномер аиурагьы ус имариаӡамызт, аха скомандировкатә бӷьыци СССР ажурналистцәа Реидгыла сшалаз атәы зҳәоз аршаҳаҭгатә документи андсырба, ажәак мҳәаӡакәа аанҿасырҭа аномер бзиа сырҭеит. Уи, ҳәарада, анхарҭала сахьеиқәшәаз сус арманшәалон. Абрантәи зегь раԥхьаӡагьы аҭел сизасит Арнольд Сҭеԥан-иԥа, иасҳәеит сызусҭоу, нас исҭахыз аҭакс ажәақәак роуп ииҳәаз. «Уаҵәы асааҭ аказы академиаҿы унеи, уаҟа сузыԥшуп, Плеханов имҩаду аномер жәаба» ҳәагьы,– нацҵаны дызласацәажәоз аҭел атрубка нықәиҵеит. Иҵегьы иҳәоз џьысшьан, аха иажәа имроут, иҿахиҵәеит, азнык аиашазы иаасцәымыӷхеит, дыхьшәашәаӡа сызидикылеи ҳәа сгәы иаанагеит.
Адырҩаҽны асааҭ аказы снеит академиаҿы. Аҩналарҭаҿы итәаз аԥҳәызба санылба: – Қапба Руслан шәара шәоума, – ҳәа дсазҵааит. – Ааи, сара соуп, – сҳәеит аҭакс. – Дышәзыԥшуп Арнольд Сҭеԥан-иԥа, аҩбатәи аихагылаҿы шәанхалалак ижәбоит уи дахьтәоу икабинет, – сызлацаша ахырхарҭа нацәақәкыла исырбаны лажәа ааҿахылҵәеит. Сышԥаидикыларишь ҳәа сазхәыцуа, аԥҳәызба ислырбаз ахырхарҭала сҿынасхеит ашьшьыҳәа ццакрак сымаӡамшәа.
Аханатә сидыруашәа, деихаччо икабинет саныныҩнала дҩасхаҵгылеит, бзиала уаабеит, иҳәан снапы аасымихит, сахьтәашаз аҭыԥ насырбауа. Абар хаҭала иахьада исымбацыз, аха зҩымҭақәа ибзианы издыруаз, Қырҭтәыла анҭыҵгьы зыхьӡ хара инаҩхьоу, зырҵагашәҟәы ала Асовет Еидгыла еиҳау аҵараиурҭақәа рҿы акыр шықәса афилологиатә факультет астудентцәа абызшәадырра акурс иахысуаз аҵарауаҩ ду академик Арнольд Сҭеԥан-иԥа Чиқобава иаԥхьа стәоуп. Икабинет акәзар, акы, ихәыҷын, ҩбагьы шьоукы-шьоукы рҟны еиԥш ирхиам ишаанагара иҟоу столк адгылоуп, хԥаԥшьба раҟара аҟәардәқәа гылоуп. Ихахаӡа аганахьшәа амаҭәакнаҳага гылоуп. Уаҟа ихшьуп аԥшәма ишлиапа, усҟан имодаз акитаи плашь. Аҭӡамц аҿы араҟа аҳра зуа сара соуп аҳәоушәа иадгылан шәҟәыла еиҵапапа иҭәыз ашкаф.
Абарҭқәа зегьы сара иаразнак сылаԥш нархызгеит. Ауаҩы раԥхьаӡа акәны иубо, улаԥш ишьцылаанӡа, мамзаргьы уаҩҵас шәеибадыраанӡа иацәажәара узымариамхар ауеит, акы, уҿанаҳәоит, ахаҭа закәу узымдырӡо. Аха абраҟа уамашәа избоит, еиҭасҳәоит, уажәада исымбацыз, насгьы зықәрахь инеихьоу ауаҩ бырг аханатә ҳаибадыруазшәа, уимоу, инапаҵаҟа аус зуазшәа сҟанаҵеит ихааӡа ицәажәашьа, ихаҭашьатә ҟазшьа иацәаҩаз ахӡырымгара, иблақәа ирхубаалоз аҟәышреи агәыҭбаареи зегь рыла гәаԥхарак урҭон ԥаимбарҵас иӡышӡа итәаз аҵарауаҩ ду. Ҳаиҟаразшәа акәын дышсацәажәоз. Сара макьана иацы, атема исҳәаз ада сызнеиз аус атәы цәырсымгац, иажәа саԥыҩлар сҭахым, амомент аԥшаара саҿын, аха макьаназ ҭынч
иажәа ҟәышқәа сырзыӡырҩуан. Иара даҿын хрыжьхрыжь ацәажәара. Ҭелла ҳанеицәажәоз сыжәла шеиликаахьазгьы ҩаԥхьа дсазҵааит иужәлоузеи ҳәа. Капба сҳәеит аурыс фонема ашьҭыбжь ишанаалоз ала. Иара аԥсышәала ицқьаны: – Қапба ауп, ҳәарада, – ҿааиҭит. Ақыҭа узлыҵыз иахьӡуи ҳәа дсазҵааит. Сара уаанӡатәи сыгха сазымхәыцӡакәа, ҩаԥхьа урсышәала ишаанагоз ала исҳәеит сқыҭа гәакьа ахьӡ. Иара ҩаԥхьа Арасаӡыхь иҳәеит сҭак аҭакс.
Ари афакт амацарагьы иаҳәоит, ақырҭуа ҵарауаҩ ду амилаҭқәа рыжәла, рыхьӡ, ртопонимика заҟа игәцаракны, насгьы рҭоурых иадаҟьақәаны дрыхәаԥшуаз, рырхәанчара, ииашамкәа рҳәара, рыҩра иҳақмыз акы акәны ҳәа иԥхьаӡон. Сара ҷыдала сызнеиз аус – Дырмит Гәлиа изҵаарахь диасыр сҭахын, аха иара дыццакӡомызт Аԥсни аԥсуа интеллигенциеи ирыдҳәалаз азҵаарақәа иара иидыруаз, дызхааныз, насгьы ажәытәи асовет аамҭазтәи еиҿырԥшуа игәалаиршәон. Сара урҭ зҿлымҳара дула сырзыӡырҩуан, сызнеиз аус сгәы ишкылхозгьы. Аха сара усҟан исыздыруамызт сзышьҭаз аматериал – Дырмит ду изкыз астатиа иацы ҭелла ҳанеицәажәа ашьҭахь, иаха ишиҩыз, уажәы иаԥхьа астол иқәыз агазеҭ «Литературули сақарҭвело» (илитературатәу Қырҭтәыла) ишагәылаз, аха уи нас ауп ианыздыр.
Арнольд Сҭеԥан-иԥа Чиқобава усҟантәи ҳаиқәшәараан ииҳәаз зегьы иахьагьы зҿлымҳара ззуша шракәугьы, зегьыҵәҟьа араҟа исзаагом, аха усгьы штрихқәак, еиҳа иҟазшьарбагақәоу сырзааҭгылар сҭахуп. Избан акәзар, акы, уи асовет аамҭа иааӡаз аԥсуа интеллигенциа, ашәҟәыҩҩцәа, аҵарауаа, (аҳәынҭқарратә-уаажәларратә усзуҩцәагьы убрахь инарылаҵаны) рмилаҭ адоуҳатә культура ԥхьаҟагьы аԥеиԥшхә бзиа аманы аҿиараҿы рнапы аларԥсны ишырку, иацрымшәо ишашьҭоу ибон, агәрагьы игон. Ҩбагьы, Аԥсны аҵеи ду Дырмит Гәлиа
ихаҭара ацәырҵра Аԥсны аҭоурыхтә ԥсҭазаараҿы аҵакы змаз хҭысны дахәаԥшуан.
Уажәы абраҟа иаазгоит Арнольд Сҭеԥан-иԥа иажәақәа, 1974 шықәса август анҵәамҭазы Қарҭынтә санаа сымшынҵа ианысҵаз аҟнытә.
Аа иаргьы. – Иахьа уаҩы игәы иахәартә иҟоуп аԥсуа интеллигенциа асовет аамҭазы еиҵагылаз унарылаԥшыр. Жәаҳәарада, урҭ иҵегьы рымҽхак ҭбаахон аҭоурыхтә залымдарақәа ирҭамшәазҭгьы, ирыхҭнымхьаазҭгьы. Сара араҟа зегь раԥхьаӡагьы зыӡбахә сымоу XIX ашәышықәса аҩбатәи азыбжазы аԥсуаа ирзыҟалаз амҳаџьырра ауп. Аха 37-тәи ашықәсқәеи Аџьынџьтәылатә еибашьра Дуӡӡеи раангьы аԥсуа жәлар измырӷьацоз акыр рыцҳарақәа ирықәшәеит. Ииашоуп, уи асовет жәлар зегьы ирхыргеит уи ачымазара ду, аха зхыԥхьаӡара маҷыз ажәлар, аԥсуаа реиԥш иҟаз, ҷыдала ирныԥшит, ирнырит, – абас даҿын XX ашәышықәсазы аԥсуаа жәлар ирхыргаз аџьамыӷәацәгьеи, аамҭеиҭасра изҭанаргылоз ауадаҩрақәеи рахьтә епизодқәак реиҭаҳәара. Азныказ, сизыӡырҩуа сахьтәаз ус сгәы иаанагеит, иахьадагьы дсымбац, симбац, нас иабаҭаххеи ҳажәлар ирхыргахьоу аҭоурых џьбара адаҟьақәа рыртытра ҳәа. Аха ашьҭахь Дырмит ду иӡбахә анцәырига ауп схаҿы еилыхха ианааи уи дызлацәажәози сареи иара иҿы сназгази ишеицәыхарамыз, дунеик ишатәыз.
– Дырмит Гәлиа иакәымзар, аԥсуаа ԥхьаҟатәи рлахьынҵа, рԥеиԥшхә шыҟалашаз атәы иуадаҩуп аҳәара, – абас даҿын иажәа анагӡара. – Амилаҭ рзын инасыԥ дууп рҿахәы зҳәаша аҵеи лаша еиҳа данаҭаху аамҭазы игылара, ицәырҵра. Убас иҟаз ҵеи дуун Дырмит Гәлиа. Ажәа аҟынтә иаҳҳәап, уи имыҩӡазааит аԥсуа жәлар Асовет аамҭа ҟалаанӡатәи рыԥсҭазаара енциклопедиак еиԥш иаазырԥшуа ироман «Камаҷыҷ», иҭоурыхтә поема «Сара схәышҭаара», аԥсуа жәлар рҟәыӷара аазырԥшуа,
рҿаԥыцтә ҳәамҭақәа ирылху ажәабжьқәа, ипатриоттә, ифилософиатә, илирикатә жәеинраалақәа, – аԥсуаа, ириҭеит, еиҳа ииашаны иуҳәозар, ирзышьаҭаиркит адоуҳатә культурақәа зегьы иреиҳау асахьаркыратә литература. Убри алагьы уи ижәлар гәакьа лассы-лассы ижәылоу аамҭеикәшара аӡыблара амч ақәымхартә еиқәирхеит. Ари еиҳау даҽа феноменк сара иахьынӡаздыруа ала амилаҭ аҭоурыхтә ԥсҭазаараҿы иҟам. Абраҟа ауп Дырмит Гәлиа дгенины дахьааԥшуа.
– Дарбанзаалакгьы иџьаимшьарц залшом, Дырмит Гәлиа иигәаӷьызи ихаранаԥшреи ихаҿы ианааигалак. Иигәаӷьыз зысҳәо убри ауп, амилаҭ ашәҟәыҩҩра змам, мамзаргьы анкьаӡа зны изманы изцәыӡыз, аамҭеикәшара аӡыблара иалаӡыз, аҿаԥыцтә ҳәамҭақәа рыла иага ибеиазаргьы, иуадаҩуп асахьаркыратә литература ахацыркра, нас уи нахыс арҿиара. Абраҟа, ҳақла ҳцәажәозар, Аԥсны аҵеи ду агәаӷьра ааирԥшит, избанзар, ижәлар ԥсабарала ирылаз рҟәыӷара ду дақәгәыӷуан, ихгьы агәра игон, инапы злеикыз аус аҿы ивагылоз, жәҩара изызуаз шыҟалоз идыруан дацәымҩашьо аҟынӡа.
– Ихаранаԥшра атәы акәзар, убригьы Дырмит Гәлиа дышдууз ҳнарбоит, избанзар, уи имилаҭ рзы асахьаркыратә литература анхациркуаз аамҭазы Урыстәыла мацара акәым Европатәи атәылақәа зегьы рҿы асоциалтә-аполитикатә ҭагылазаашьа даара ибааԥсын, уажәы, уашьҭан ишналагара иҟан адунеизегьтәи актәи аимпериалисттә еибашьра, ажәакала, аполитикатә уеиа-цәгьа адунеи амҽхакны излаҟаз ала, имицыз асахьаркыратә литература азхәыцха змадаз. Аха Аԥсны аҵеи лаша убарҭқәа зегьы рыгәхьаа мкыкәа, дырцәымшәакәа ихациркыз имилаҭ литература, ижәлар рзы ишьаҭамырӡганы ишыҟалоз агәра игартә еиԥш ихаранаԥшра инарбон.
– Сара сыхәҭаахьала убас сахәаԥшуеит, Дырмит Гәлиа аԥсуаа рымацара ракәӡам дызтәу, уи амилаҭқәа
зегь бзиа ирбо, ҳаҭыр зқәырҵо аӡә иакәны даанхоит ажәларқәа рдоуҳатә ԥсҭазаараҿы. Иара илаиҵаз ажәла, ус узазҳәар ауазар, иахьа имарымажахеит, адунеи иадыруа алитературатә хсаалаҿы ахатә хаҿра аманы иубартә еиԥш иҟалеит. Аҭҵаарадырра аусхкы аҿгьы Дырмит Гәлиа илагала рацәоуп, Аԥсны аҭоурых раԥхьатәи аҭҵааҩцәа дреиуоуп, аԥсуа милаҭтә театр ашьапы зкызгьы иара иами. Дырмит Гәлиа иҩызцәа аҵеицәа зхылҵуа ажәлар бзанҵы еицакра рықәым. Уи диижьҭеи 100 шықәса ахыҵра аԥсуаа рзы мацара акәымкәа ныҳәоуп асовет жәларқәа зегьы рзы, – абас иаахиркәшеит Арнольд Сҭепан-иԥа Чиқобава иажәа. Сара астатиа анбасышәҭо ҳәа сажәақәа сқьышә инықәыххуан еиԥш, дызхатәаз истол иқәыз агазеҭқәа иаарылихын, иацы ҳанеицәажәа ашьҭахь изҩит, амашьынкалагьы икьыԥхьуп Дырмит Гәлиа изыскыз сгәалашәарақәа, мамзаргьы сажәа, абар, – иҳәан иаасиркит, сара макьана имыҩӡацыз џьысшьон. Саагәырӷьеит, сирманшәалеит Анцәа диныҳәааит ҳәа сгәы инҭысҳәааит.
– Иҭабуп, Арнольд Сҭеԥан-иԥа, шәшеилахоугьы аамҭа ԥшааны, насгьы абас ирласны иахьыжәҩыз, – сҳәан, сҩагылт ацара сҽазкуа.
– Дырмит Гәлиа изы аҳәатәы еснагь ироуеит ҳара иара ихааныз, хаҭала дыздыруаз ҳакәым, бзанҵы дзымбацгьы, ԥхьаҟатәи абиԥарақәа рхаҭарнакцәагьы. Ааи, ус ауп ишыҟоу амилаҭ аеҵәахәқәа рҭоурыхтә лахьынҵа. Саргьы иҭабуп ҳәа уасҳәоит Дырмит Гәлиа диижьҭеи 100 шықәса аҵра иадҳәаланы ажәақәак сҳәартә еиԥш алшара ахьсуҭаз, – иҳәан, имаҿа аасиркит ауаҩбырг ԥшӡа ихы-иҿы лашаӡа.
Сара, аҵарауаҩ ду икабинет ааныжьны, сиԥырҵны санцагьы, аҽнынтәарак сгәы иҭахәхәа иҭан уи ҳлитература апатриарх Дырмит Гәлиа изкны ииҳәаз ажәақәа. Аиашазы, урҭ сара агәахәара ду сырҭон избанзар, Аԥсны
аҵеи ду дҳаракны адунеи аклассикцәа дрыдкыланы дахьихцәажәаз. Уи изкны исиҭаз, макьана сызмыԥхьац, астатиагьы ҳанеидтәалаз ииҳәаз ахшыҩҵакқәа шьагәыҭс ишрымаз агәра згон.
Академик Арнольд Сҭеԥан-иԥа Чиқобава икабинет сандәылҵ, снеит Қырҭтәылатәи ашәҟәыҩҩцәа Реидгыла ахантәаҩы Григол Абашиӡе иҿы. Аиаша ҳҳәар ами, сыззнеиз аус ҳаҭырла дахаҵгылеит. Абар усҟантәи иажәақәа: – Дырмит Иосыф-иԥа Гәлиа аԥсуаа рымацара дырҵеиӡам, уи амилаҭқәа зегьы рзы дҿырԥшыганы даанхоит.Уаҵәы абыржәааны уааир астатиа мазеины иҟалоит, амала, урысшәала акәу қырҭшәала акәу ишызыҩра? ҳәа, – азҵаара наргылан иажәа аахиркәшеит.
– Излашәҭаху абызшәала ижәҩы – аҭак ныҟасҵеит саргьы, қырҭшәала иҩыргьы аиҭагара шсылшоз аҟара идырыртә.
– Ус анакәха, ибзиоуп, зегь реиҳа исызгәакьоу схатәы бызшәала изыҩуеит – иҳәеит иара.
Саргьы – бзиала, уаҵәынӡа, – сҳәан, икабинет ҭбаа-ҭыцә сындәылҵит. Сымҩа хан академик Георги Николаи-иԥа Џьиблаӡе ишҟа. Уи усҟан Қырҭтәыла еиҳауи аҷыдатә ҵараиурҭеи рминистрс дыҟан. Ари август мза анҵәамҭазы акәын, Қырҭтәыла аинститутқәеи ауниверситети рҭаларазы абитуриентцәа аԥышәарақәа ианрылгазҵәҟьа иаамҭан. Аминистр ишә илагылаз рацәаҩын, ус аламала, иара иҿы анеира мариамызт. Адкыларҭаҿы итәаз аԥҳәызба дышгәамҵуазгьы (лгәы ԥырҵәахьазар акәхарын аҭаацәа), дныҩналаны иалҳәеит аԥсыуа журналистк Аҟәантәи дшааз, насгьы Дырмит Гәлиа ишәышықәса ахыҵра иадҳәаланы дибар шиҭаху. Макьана дыҩнамлац шысҳәоз даадәылҵит, – шәыҩнал, шәидикылоит, – лҳәеит, лнапы аминистр икабинет ахь инархауа. Сара саныҩнала дызхатәаз истол дахыҵны даасԥылан снапы аасымихит. Уии сареи уаанӡагьы
ҳаибадырхьан, аха уи аахыс аабаҟа шықәса ҵхьан, сигәалашәоит ҳәагьы сыҟамызт, аха сызлахәаԥшуаз ала сихамышҭыцзаарын. Георги Николаи-иԥа дуаҩы ԥшӡан, деинаалан, иблақәа ирыҵубаауан аҟәыӷареи, агәыбылреи змаз аӡәы шиакәыз.
Сара сыззнеиз азҵаара, Дырмит Гәлиа ишәышықәса ахыҵра ҳтәылаҿы инарҭбааны ишазгәарҭоз, сызҭааз аминистр ихаҭагьы ибзианы идыруан, аинформациа иман. Сара исҭахыз, сыззнеиз аус аӡбахә цәырызгаанӡа ихаҭа дналагеит абас иажәа:
– Абри ауаҩ ду, Аԥсны аҵеи лаша Дырмит Гәлиа изкны акызҩырцсҭахуижьҭеиакырҵуеит,ахаизыхҟьазаалакгьы аамҭа соуамызт еиуеиԥшым смаҵуратә усурақәеи схатә ҭҵаарадырратә проблемақәеи сҳәалаха сыркын, соурышьҭуамызт, насгьы уажәы иалымҵызаргьы, ушьҭан ҳәа исыргәагәон. Аа, абыржәы иааит хырԥашьа змам аамҭа, иахьаҵәҟьа салагоит Дырмит Гәлиа изку ажәа аҩра! – иаԥхьа иқәыз инапылаҩырақәа наҟ истол акьыԥшь ахь днарыханы, даасҿаԥшын, дсазҵааит: – аамҭа заҟа суҭоузеи, уабанӡанхои? ҳәа.
– Мчыбжьык сыҟоуп, – сҳәеит.
Ус акәзар, аамҭа сызхоит, уаанӡа изыҩуеит Дырмит Гәлиа изку астатиа неиҵых. Амала, издыруазар ауп стекст урысшәала акәу қырҭшәала акәу изҩырц шуҭаху ҳәа азҵаара нықәиргылеит, уаанӡа зыҟны сыҟаз апоет Григори Абашиӡе иеиԥш иаргьы.
– Шәара, Георги Николаи-иԥа ишышәҭаху, – сҳәеит, исиҭаз азҵаара аҭакс.
– Еилкаауп, схатәы бызшәала акәхоит ишызыҩуа. Иахьа инаркны афымш рыҽны уааи, абраҟа сусҳәарҭаҿы аматериал ҟалоит имазеины, – иҳәан, ашырҳәа дҩагылт, уажәшьҭа сцар шиҭахыз ихы-иҿы ианубаалауа. Саргьы бзиала ҳәа инапы ааимхны сындәылҵит икабинет. Мышкы иалагӡаны ссиа иарбаз рахьтә хҩыуаак рҿы снеихьеит, хар сымаӡам, сманшәалан сааиуеит. Уаҵәгьы исымоуп анеирҭақәа, – абас сгәы сҭахәыцуа саауан, сахьаанҿасыз асасааирҭа «Ивериа» ашҟа...
Георги Николаи-иԥа Џьиблаӡе ианиҳәаз аамҭа иақәыршәаны сара снеит иара иҿы. Адкыларҭаҿы итәаз аԥҳәызба санылба, – дышәзыԥшны дтәоуп, шәыҩнал, – лҳәеит, аминистр икабинет ашә аартуа. Саргьы уахь сныҩналеит. Георги Николаи-иԥа, иҵабыргыҵәҟьаны, дысзыԥшны дтәан сыдҵа нагӡаны.
Дырмит Гәлиа ихаҿра аазырԥшуа аҭҵааратә ажәа гәылҭәаа аҳәара дарбанзаалак изы имариам, насгьы аамҭа кьаҿк иҭакӡаны, аха убас шакәугьы арҭ амшқәа иара изыскит, абар сусумҭагьы, – иҳәан, инасиркит агәалаҟара бзиа иманы деихаччо. Сара сгәырӷьаҵәа иааимысхит, иаразнак сылаԥшгьы нақәшәеит уи аҩымҭа актәи адаҟьаҿы, аганахьшәа иақәҩыз абарҭ ажәақәа: «Специалурад аԥхазури газеҭи» «Аԥсны ҟаԥшь». Саҭвис. Академикоси Георги Џьиблаӡе. Избан изиҭаххеи ас еиԥш алкаара иара ишиҩыз усгьы ихьӡи ижәлеи ирҳәоит ҳәа сгәы иаанагеит. Аха ашьҭахь ауп ианыздыр ус зыҟаиҵаз. Убри афакт атәы абраҟа сазааҭгылар сҭахуп имыцхәым ҳәа иԥхьаӡаны. Академик Георги Џьиблаӡе иусумҭа «Дырмит Гәлиа. Арҿиаҩы, аҵарауаҩ» аԥсшәахь еиҭазгеит, агазеҭ «Аԥсны ҟаԥшь» адаҟьақәа рҿы иркьыԥхьит, егьырҭ ақырҭуа ҵарауаа рҟнытә иаазгаз рстатиақәа реиԥш. Аха сарасахьахәаԥшуазисҭаххеит,сҭаххараадагьыиахәҭаны исыԥхьаӡеит хазы шәҟәны аҭыжьра. Избан акәзар, Дырмит ду ирҿиамҭақәа ирхысуа аҵаҩцәа, астудентцәа, арҵаҩцәа рзын ицхыраагӡа бзиан. Иара убасҵәҟьа уи иԥсҭазаареи ирҿиамҭақәеи ҭызҵаауа аҵарауаа рызгьы хаҳара аланы иҟан. Ашәҟәҭыжьырҭа «Алашара» адиректор, алитературатә критик Ҷыҷыкәа Коӷониа иҟны снеит сеиҭага сыманы хазы шәҟәны иҭижьырц. Уи сидеиа иаргьы дадгылеит, аха иҳәеит обкомаа рзин имамкәа
ишизҭмыжьуаз, избанзар 1975 шықәсазтәи аҭыжьратә аплан шыҟаҵоу, урҭ рлимит иара дышзаламкьысуа, уи аҩыза алшара шимам, убри аҟнытә Аԥснытәи обком ахԥатәи амаӡаныҟәгаҩ Мџьыҭ Шьақьыр-иԥа Хәарцкиа иҿы снеирц арзаҳал сыманы.
Аҽныҵәҟьа сарзаҳали сеиҭагеи сыманы снеит обком ахԥатәи амаӡаныҟәгаҩ иҿы. Ажәак смырҳәаӡакәа сарзаҳал инапы ақәиҵеит иҭыжьтәуп ҳәа, уигьы азмырхакәа аҭел дизасит иара ишҟа сназышьҭыз адиректор иахь: «Академик Георги Џьиблаӡе Дырмит изикыз аусумҭа хазы шәыҟәны иҭыжьтәуп, уи аԥсшәахь еиҭазгаз Руслан Қапба уажәы иманы днеиуеит» ҳәа. Сара саргәырӷьеит сус ахьыманшәалахаз. Нас ҳамҭак днахәаԥш-ҩахәаԥшын сеиҭага насиркит авторгьы уаргьы аус бзиа ҟашәҵеит ҳәа насаҳәаны. Сара Ҷыҷыкәа Коӷониа иҿы снеины исҭеит академик иусумҭа.–Уажәшьҭа нкылашьа амаӡам, лассы иҭыҵуеит, ас ҳахьныҟәаз еиҳа еиӷьуп ихәыҵагәаны аиҳабыра идмырбакәа, идмырҳакәа иҭҳажьыр аҵкыс ҳәа – иажәа ааҿахиҵәеит. Саргьы шьҭа ишҭыҵуа агәра ганы сусурахь сцеит. Аха уара иуҳәо анцәагьы иуциҳәар акәзаап. Ус хәымш ааҵуаны, Ҷыҷыкәа Коӷониа сусураҿы аҭел дысзасит аранӡа улбааи ҳәа (ашәҟәҭыжьырҭа актәи аихагылаҿы иҟан, агазеҭ «Аԥсны ҟаԥшь» – ахԥатәиаҿ). Сара сгәы иаанагеит сеиҭага иадҳәаланы зҵаарақәак изцәырҵзар ҟалап ҳәа. Снеизар, аҭагылазаашьа зынӡа даҽакын. Сшыныҩналазҵәҟьа адиректор сеиҭага анапҩыреи обком аҟнытә изаарышьҭыз М.Шь. Хәарцкьиа ирезолиуциа зқәыз сарзаҳали снапы инаиркит абас нацҵаны: – Руслан, арҭ адокументқәа аус руам, урҭ аазышьҭыз ачынуаҩ обком амаӡаныҟәгаҩ М.Шь. Хәарцкиа ишубо, имаҵура дамырхит. Убри аҟнытә обком аҩбатәи амаӡаныҟәгаҩ А. П. Саҟварелиӡе иахь уцаны (уи иоуп аидеологиа знапы ианырҵаз) ҩаԥхьа азин ылхтәуп, иаагатәуп Георги
Николаи-иԥа Џьиблаӡе Дырмит Гәлиа изку иусумҭа... уаҟа иажәа ааникылан днасҿаԥшит, иахысҳәаауа дазыԥшны.
– Ҷыҷыкәа Константин-иԥа, сара иахьынӡаздыруа амчраҿ иҟоу ачынуаҩ имаҵура данахагылаз инапы зҵаиҩыз, ииӡбауаз идырбгоит ҳәа сгәы иаанагом, избанзар, уи апрактикаҿы иҟам, ус иалагазаргьы заҟа ус еилахәеилапашьны, ахи аҵыхәеи узеилмырго иҟанаҵозеи сҳәан, – уа сҽааныскылеит уаҳа уи азҵаара саламлакәа.
– Уи саргьы издыруеит ус шакәу, аха ари аҿыц маӡаныҟәгаҩ Қарҭынтәи иааз имчра ирӷәӷәарц, дышҟәыӷоу ҳирбарц азын зегьы илаԥш рхигарц иҭахуп,– абас адиректор ихаҭагьы агәынамӡара шимаз иажәақәа ирыҵубаауа даацәажәеит.
– Ибзиоуп, нас, Ҷыҷыкәа Константин-иԥа, иуҳәаз саҳаит, уаҵәы аҿыц иааз амаӡаныҟәгаҩ ихьӡала арзаҳал ҩны анеира сҽазыскуеит сидикылозар ҳәа, –саацәажәеит ацара сҽазкуа.
– Уи уидикылоит, насгьы сгәы иаанагоит узнеиуа аус мап ацәикрым ҳәа, избанзар, акы, Дырмит Гәлиа изку аиубилеи Аԥсны мацара акәымкәа ҳтәыла зегьы аҿы ныҳәак еиԥш иазгәарҭоит, уи ихаҿы иааимгар аурым. Ҩбагьы, ҳмаӡаныҟәгаҩ ҿыц ақырҭуа ҵарауаҩ ду, академик Георги Џьиблаӡе дизымдыруа дауҟаху, уигьы уус иахәоит, иацхраауеит, – ҳәа иажәа ааҿахиҵәеит, уи азҵаара уаҳа даламцәажәо.
– Ҷыҷыкәа Константин-иԥа сманшәалахар, ҩаԥхьа ара субап, абзиараз, – сҳәан, адиректор икабинет сындәылҵит сеиҭага анапылаҩыра (обком амаӡаныҟәгаҩ ҿыц исырбарц азын) сыманы.
Ҩбаҟа сааҭ инареиҳаны адкыларҭаҿ сыԥшызаргьы аҽны сидикылеит Саҟварелиӡе. Иаԥхьа иқәысҵаз сарзаҳал даԥхьеит, нас Дырмит Гәлиа изкыз академик иусумҭа згәылаз апапка даӷрамлакәа ус иаашьҭихын
днахәаԥш-ҩахәаԥшит ҳамҭак икны. Сара ииҳәарызеишь «мап» акәу «ааи» акәу ҳәа сизыԥшын сгәы хыҭыхҭуа. Нас илакҭа уҭазмырԥшуаз ибласаркьа аамихын, амамеиқәара иҿатәаны, цәгьара дук изызузшәа деиқәыхьшәашәа ихы насықәкны ҿааиҭит.
– Иарбан журналу, мамзаргьы иарбан газеҭу ари аусумҭа ахьынтәеиҭаугаз? – ҳәа. Сара убасҟан ауп схаҿы иаанааи Георги Џьиблаӡе истатиа иақәиҩыз ажәақәа ирыҵаркуаз, урҭ иара азын шаҳаҭра зуаз шдокументыз, ус аҟаҵара аҭҵаарадырра ишацәаҩаз.
Автандил Пиотр-иԥа изҵаара сгәы иныҵаххны аҭак ҟасҵеит абас: – Макьаназ ижурналума игазеҭума џьарамзар џьаргьы икьыԥхьӡам, уи ҳгазеҭ «Аԥсны ҟаԥшь» азы ҷыдала иҩит. Илакҭа зынӡа сҭамырԥшӡакәа ӡибнаҟа дыԥшуа ҿааиҭит. – Оригинал иахьынтәеиҭагоу збар сҭахуп, – иҳәеит сцара дахыццакуа. Уажәыҵәҟьа иаазгоит – сҳәан сындәылҵит. Аҽны обком аҩбатәи амаӡаныҟәгаҩи академик Георги Николаи-иԥа Џьиблаӡе иусумҭеи «сзеибамырдырит», уи сыманы саннеи, иара деилахан, сидимкылеит. Зегьакоуп адырҩаҽны изулак снеит иара иҿы. Дырмит Гәлиа изкыз астатиа қырҭшәала иҩыз аасымхны данлахәаԥш, илаԥш иаразнак иаахеит актәи адаҟьаҿы аганахьшәа уи автор иақәиҩыз абарҭ ажәақәа. (аҩада ишанысҵахьоугьы еиҭаазгоит): «Специалиурад аԥхазури газеҭи «Аԥсны ҟаԥшь истатвис». Академикоси Георги Џьиблаӡе».
Аҵааршәы, мамзаргьы аӡыршы инапы ҭишьызшәа ихы-иҿы иаразнак аԥштәы аԥсахит, цәымӷрак, тәамбарак илакҭа ҭылашьцаақәа инарыҵатәеит, илақәа хаххала иикыз аусумҭа абӷьыцқәа еихыршәшәо иҿынаихеит, абжараҿы даннеи, дааҭгылан ииҳәарыз ҿарԥак анимоу, даасҿаԥшын, ажәазаҵәык аарла иҳәеит – ииҩӡазеи ҳәа.
Нас уаҳа ажәакгьы мҳәакәа, иацы иаазгаз сарзаҳал, иаԥхьа дааханы иқәыз инаниҵеит: «обком алимит
ала икьыԥхьтәуп» ҳәа. Уи акәын саргьы исҭахыз. Сара убра сгыланаҵы уи ауаҩ ихы-иҿы ианызбаалон обком аҩбатәи амаӡаныҟәгаҩ ҿыц, ҳажәлар рдоуҳатә культура амԥан ахь зынӡа дшыҟамыз. Уи атәамбареи ацәымӷреи ишҳамха игәы ишҭаз илакҭа мацара иаҳәон. Уи арҵабыргит Аԥсны аҵеи ду Дырмит Гәлиа изкны аԥсуа газеҭ «Аԥсны ҟаԥшь» азы ҷыдала академик Георги Џьиблаӡе ииҩыз астатиа аниба. Иара итәала уи аҩымҭа автор ихы лаирҟәызшәа ибон, убранӡа ҳцәымӷра илан: Уи ҵәахышьа амамкәа ихы-иҿы ианызбаауан минуҭқәак уа сихәаԥшуа сахьгылаз, саниԥырҵгьы акраамҭа сыбла дыхгылан уи ачын уаҩ заҟа ҳцәымӷра илыжжуа деиқәзаҷа дахьтәаз, еиҳаракгьы ииҭахыз ахьзыҟамлаз, ииҭахыз уи акәын, қырҭуа журналк, ма газеҭк аҿы акьыԥхь абахьазҭгьы, иҭыҵхьеит ҳәа мап ацәикуан, аха иблала ибеит иҟаҵәҟьаз, ҷыдала аԥсуа газеҭ «Аԥсны ҟаԥшь» азы ишиҩыз, ишиҭахымызгьы дақәшаҳаҭхеит аҵарауаҩ ду иусумҭа хазы шәҟәны аԥсышәала аҭыжьра*. Уи редакторс дамоуп апоет, академик М. Лашәриа.
Зегьы зхысҳәаауа Кәасҭа Герхелиа иажәеинраала «Ахаҵара мҩала» ауп. Хыхь ишазгәасҭахьоу еиԥш, уи автор иҩит Дырмит Гәлиа диижьҭеи шәышықәса аҵра иадҳәаланы Қарҭ ақалақь аҭыԥқәа руак Нариҟала идыргылаз ҳпоет ду ибаҟа иахҳәааны. Уи анаадыртуаз аҽны Кәасҭа Герхелиагьы убра далахәын, дықәгыланы аԥсышәала исахьаркны даԥхьеит. Усҟан Асовет Еидгыла аԥсы ҭан, ҳажәларқәа риешьара аҳаҭыри амчи аман, избанзар, иҳәаақәнаҵон акоммунисттә партиа аидеологиа. Аха аамҭеикәшара иаанагаз, иахылҵыз амыҟәмабарақәа, иаҳҳәап, Асовет ҳәынҭқарра аилаҳара, ахыбгалара – уаанӡа еишьцәас еибабоз, еизгәааны еилахәны тәыла дук анапаҵаҟа инхоз-инҵуаз, акоммунизм лаша ҳаргылоит ҳәа иацԥыҳәаны ихандеиуаз ҷынҷаны реиба* Уахәаԥш: Георги Џьиблаӡе. Дырмит Гәлиа. Аҟәа: Алашара, 1975.
370
фара – абри абраҟагьы ианыԥшит, иахҭынхьааит. Иҟалаз уи ауп, ақырҭуа фашистцәа Аԥсны аԥсуаа ықәаҳхуеит ҳәа ианақәла, нас ӷәӷәалаӡа ианаҵаха, ирҳаз ауасақәа реиԥш еибарҩны иахьааз ацара анрықәшәа, Дырмит ду ибаҟа раҵахараҿы акыр ахаразшәа иқәыргеит азнык азы. Аха Шеварднаӡеи уи ибанда реиԥш имхәыцуаз ирарҳәазар акәхап «зынӡа шәхы шәмырԥхашьан. 1500 шықәса зхыҵуа шәышәҟәыҩҩра иатәым ҟашәымҵан ҳәа». Ҩаԥхьа Дырмит Гәлиа ибаҟа уаанӡа иахьгылаз ицәырҵит.
Ақырҭуа нацистцәа дара рнапала Қарҭ ақалақь аҿы идыргылаз, ықәаагоит ҳәа иабашьит, аха иазымиааит, иаҵахеит.
Абас ахатә биографиа амоуп Кәасҭа Герхелиа ажәа зхиҳәааз Дырмит Гәлиа ибаҟа.
Уажәы ҳахәаԥшып уи сахьаркыратә ҩымҭак аҳасабала, аҩаӡара ахьынӡаҟоу, насгьы аамҭеиҭасра аԥырхагоу иаԥырхагамхоу.
Ишдыру еиԥш, иарбан ҩымҭазаалакгьы изҵанакуа аамҭеи уи ҳәаақәызҵо аидеологиатә хырхарҭеи иага рыла аиҭакрақәа ахҭынхьааргьы исахьаркны, насгьы излиааз аԥсҭазаара аҵабыргхаҭа ҵаҵӷәыс иаҭаны иаԥҵазар уи бзанҵы ахәажәцәа аҟәнылаӡом, аԥхьаҩ дамоуп есымша. Ари асахьаркыратә литература ршаз аахыс иатәышьҭраны иаауеит. Ус акәмызҭгьы, зқьышықәсала ақәра змоу асахьаркыратә ҩымҭақәа ҳара ҳҟынӡа (иахьатәи аԥхьаҩ иоуп сызҿу) изааӡомызт, ашәышықәсеиқәарақәа ирылаӡуан. Урҭ иклассикатә ҩымҭақәаны, идоуҳатә мазараны иҟазҵаз амагиатә мчы змоу ажәа сахьарк ауп.
Кәасҭа Герхелиа иажәеинраала «Хаҵара мҩала» иҳанаҳәоит ҭоурыхтә хҭыск иатәу. Уи убриоуп: Дырмит Гәлиа ибаҟа Қарҭ ақалақь аҿы аартра, уи ныҳәак еиԥш қарҭаа шаԥылаз. Аҩымҭа злыху, материалс иамоу абри
асиужет ауп. Апоет илшеит апоезиа цәа хаа аҟәынҵаны, насгьы усҟантәи асовет жәларқәа риешьара, реиҩызара, реимабзиара аидеиатә ҵакы аманы аарԥшра. Убри итема хада инаҿыбааны, екскурск аҳасабала автор ихаиршҭуам Аԥсны аҵеи ду Дырмит Гәлиа хаҵара мҩала дахьнеиз аҭыԥ аҭуорыхгьы. Уигьы аԥхьаҩ изгьы, ажәеинраалазгьы кыр аҵанакуеит, ҭоурыхтәла узырхәыцуа нас иахьатәи ҳаамҭахьгьы ухьазырԥшуа афеноменқәа ирхуԥхьаӡалаша акоуп.
Дырмит Гәлиа ибаҟа дыргылараны иахьыҟоу аҭоурых ҭыԥ апоет абар асахьа шҭихуа: «Еибашьра-мцала иӡрыжәны, ахҭыԥқәа анпыҟҟала, Ахәыцра иҭанагалан, Мтквари иҭаԥшуа, Иажәракьхан игылоуп имқәацо Нариҟала, Амраш цаҳә-цаҳәуа мшаҽнеиԥш иахашуа».
Ари ахшыҩзцара автор иажәеинраалаҿы иҵегьы ирҵаулоит аҭоурых адаҟьақәа дыргәылаланы, урҭ насгьы ирыҵубаауа асахьақәа аԥхьаҩ изааигәаны иныруеит ииасхьоу аамҭа атәы шаҳәоугьы. «Ақырҭқәа рыԥсы ахьақәырҵоз рыԥсадгьыл, Ируазма ишьапы ықәкьысыр ари адгьыл атәым».
Ааи, «Абри аҭыԥаз иқәылон ажәытәан аџьамқәа, Аимҵәацәа ршьала ахаҳәқәагь ӡысон. Абра аҳәа анырҟьоз, амрагь гачамкуан, Аимҵәацәа рҳәаҭҳажә абра иазынхон».
Абри иԥшьоу адгьыл иқәгылоит Дырмит ду ибаҟа. Уи ахҭыс апоет иаҵшьны иазгәеиҭоит: «Дырмит ду имҩа иахьа иҭбаа-ҭыцәӡа, Кура ацҳа иқәлеит нырцә-аарцә еимадо. Дырмит ду Қарҭҟа дааит хаҵа-мҩала, Иаԥсаҵәҟьоу аҵеи нас, дырҵеиуп зегьы. Дааит уи иашьцәа ргәы ирхаан ашәала, Уи згәаҵан имнеиуа дыҟам аӡәгьы».
Ари ахҭыс – Дырмит ду ибаҟа Қарҭ аартра – ақырҭуа жәлар рызгьы ныҳәоуп, иаргәырӷьоит, уимоу аҷандар ҵлақәагьы ахьгылоу гәахәарак шроуз удырыртә еиԥш рыбӷьы шәыршәыруеит, акы рҳәоит аԥсабара бызшәала.
Ақырҭуа поетцәа дуқәа Илиеи Акаки ақалақь агәҭа иахьгылоу «инкахәыцуеит, ишахәҭоу иԥыларц шәа ҿыцқәак ԥшаауа».
Апоет ихаҭагьы абри ахҭыс инаҭаз агәалаҟара аадырԥшуеит абарҭ ацәаҳәақәагьы:
Аԥсуа иҵәҩангьы аирст иахьа абраҟа, Изалшома мчык бзанҵ уи арқәацарц. Изалшома шьҭарнахыс, абри аҭыԥ мбакәа. Аԥсыуак Қарҭынтәи днықәгьежьны дцарц.
Ажәеинраала «Хаҵара мҩала» автор ихиркәшоит акоммунисттә идеологиа иҳәаақәнаҵаз асовет жәларқәа реиҩызареи реимадареи аидеиа апафос ҳаракы аҵаны:
Мтквари ахықәан еизеит хәыҷла-дула, Ажәала иузҳәома, урҭ гәырӷьо шаҟа, Иԥшуеит зегь амитинг ашҟа патула, Иахьырҳәаз ихтуеит ҳәа Дырмит ду ибаҟа!
Кәасҭа Герхелиа «заказла» аныҳәақәеи, аиубилеиқәеи, аҭоурыхтә хҭысқәеи ирызку асахьаркыратә ҩымҭақәа, зегь раԥхьаӡагьы ажәеинраалақәа зыҩуаз поетмызт. Ус шакәу аҩада ҳзыхцәажәахьоу иҩымҭақәа идырҵабыргуеит. Аха араҟа иҟоуп иазгәоуҭаша даҽакы. Уи убри ауп: апоет аԥсҭазаараҿы хаҭала ибла иабаз, дызхаану, дызлахәу ахҭыс, ибзиароума, ицәгьароума, иубилеиума, иныҳәоума ҩымҭак азикырц ианақәикы иалихыз атема иаҵоу аидеиа, ахшыҩзцара «амца инаркыроуп», деибанаркыроуп, ихҭынхьаароуп, ажәакала, лоунатә ицәа-ижьы ианырроуп, мамзар, икалам шьҭихуам ишаблонхар ҳәа дацәшәаны. Убри аҟнытә уи еиуеиԥшым ахҭысқәа (уа иаҵанакуеит аҩада ишысҳәаз еиԥш, аныҳәақәа, аиубилеиқәа, арыцхәқәа)
ирзикуа иажәеинраалақәа ирыҵоу ахшыҩзцара ҵаулеи ацәанырра ԥхеи, иметафоратә еиҿыбаарақәеи ҭоурыхтәла ахәыцрақәеи уҳәа ихымԥадатәиу апоезиатә маҭәахәқәа зегьы еилаланы аԥхьаҩ дхырхуеит, дыртәыртәуеит, уимоу, ишзеиԥш темоугьы ихадыршҭыртә аҟынӡа. Абри афактгьы Кәасҭа Герхелиа арҿиараҿы имаз аҟыбаҩ аҩаӡара мҩашьо иаҳнарбоит, даҽакала иуҳәозар, иарбан темазаалакгьы азнеишьа идыруан, иҳәатәыз еилыхха ибон исахьаркны аҳәашьагьы дақәшәон. Ус шакәу хара ҳамцаӡаргьы, иарҵабыргуеит ажәеинраала «Хаҵара мҩала» ахалагьы. Уи асахьаркышьа атәы анаҳҳәах, иаагап ҳахшыҩзцара шаҳаҭра азызуа ҿырԥштәқәак. «Амраш цаҳә-цаҳәуа» (аԥсабаратә цәырҵроуп, ашоура шыҟоу ҳнарбоит); «Иажәракьхан игылоуп имқәацо» (Нариҟала ақәра ду шамоу аҳәоит); «Аимҵәацәа ршьала ахаҳәқәагь ӡысон» (аԥсадгьыл ахақәиҭразы ашьа рацәаӡаны икаҭәон ауп иаанаго). «Абра аҳәа анырҟьоз, амрагь гачамкуан» (убриаҟара аибашьра еилашуан, амца рҿыдды аҳәақәа еиҿакшон амрагьы гачамкыртә, ишанхартә аҟынӡа) уҳәа убас иҵегьы ажәеинраала «Хаҵара мҩала» иагәылыҷҷаауеит аметафоратә еиҿырԥшрақәа, урҭ идырӷәӷәоит аҩымҭа аидеиатә ҵакгьы асахьаркыратә напҟазарагьы.
Абраҟа иҳәатәхоит даҽакгьы. Ииашоуп, хыхь иазгәасҭеит ҳзыхцәажәо ажәеинраала ахәажәцәа шахам, аамҭеиҭасра шзаԥырхагамхаз, атемеи иара злеибарку ажәа сахьарки ирыбзоураны. Аха убас шакәугьы иахьатәи аԥхьаҩ, Аԥсны Аџьынџьтәылатә еибашьра (1992–1993) зхызгаз изидкылом, рыгәра изымго дырцәыхьшәашәахьеит ақырҭцәеи ҳареи ҳаиҩызара, ҳаимабзиара пафос ҳаракыла (усҟан, еиҭасҳәоит, ус иаҭахын, ус ихәыцуаз рацәаҩын, иахьагьы урҭ иркьарзу рахьтә инхазгьы ыҟазар ауеит) иззышәҳәаз ацәаҳәақәа. Иаагап даргьы: «Уи амҵан еизеит Қарҭаа хәыҷла-дула, Ажәала
иузҳәом урҭ гәырӷьо шаҟа»; «Қарҭ иаҩит ҽа-ҭоурых даҟьакгьы ҿыцӡа, Еицырҳәеит аишьцәа ашәа неимдо»; «Дааит уи иашьцәа ргәы ирхаан ашәала, Уи згәаҵан имнеиуа дыҟам аӡәгьы»... уҳәа еиҭа акык-ҩбак.
Иаахҵәаны иуҳәозар, арҭ аҩада иаазгаз игәылҭәаау апоезиатә цәаҳәақәа асовет аамҭазы иҟазшьарбаган, избан акәзар, усҟан ажәларқәа реиҩызареи реимабзиареи атема азышәаҳәара асовет литература алитмотив хадақәа ируакын. Араҟа иџьоушьаша ҳәа акгьы ыҟаӡам. Уи адагьы алитература ршаз аахыс ари атема иалхәданы ишыҟамыз ашәышықәсақәа ирықәлоу адунеизегьтәи асахьаркыратә ҩымҭақәа ирҳәоит, идырҵабыргуеит. Аха Шеварднаӡеи уи ибандеи Аԥсны иазаарцаз, изҭадыргылаз ауаӷеимышхарақәа ухаҿы ианааугалак, иуздырҵысуа агәаӷ убриаҟра амч ӷәӷәоуп ажәытә, аҿатә аахыс дареи ҳареи наҟ-ааҟ иҳадҳәалоу иарбанзаалакгьы ашьҭамҭа умбо иаҵанарӡыртә аҟынӡа. Ус иҟоуп ауаҩы иԥсихологиа. Уи еснагь агәаҽанызара ихәҭоуп аԥсадгьыл аҭоурыхтә лахьынҵа иаҵанакуа зегьы рҿы. Ари аус ԥшьаҿы имаҷ-саҷу ҳәа акгьы ыҟаӡам, зегь хадароуп.
Кәасҭа Герхелиа, жәаҳәарада, аԥсыуак иаҳасабала, даара даргәырӷьеит Дырмит ду ибаҟа Қарҭ ақалақь аҿы иахьаадыртыз. Убри ауп апатриоттә жәеинраала бзиа зазикызгьы, излиааз аамҭа агәеисыбжь аныруа иахьанӡагьы (еиҭасҳәоит, уи иалыԥсааз цәаҳәақәак ҟалазаргьы) изааӡаз ауаҩытәыҩсатә ԥхара аманы.
Ажәеинраала «Ныҳәоуп Тҟәарчал» акәзар, араҟа апоет ашәа азиҳәоит агәалаҟара бзиа уаҩы изҭоу, иҭоурыхтәуп ҳәа иуԥхьаӡаша культуратә хҭыск. Уи убри ауп: Тҟәарчал ақалақь агәҭаны ихьыҵәцараха идыргылаз Акультура ахан ихьӡ ахырҵеит аԥсуа литература ашьаҭаркҩы Дырмит Иосыф-иԥа Гәлиа. Аҩада ҳзыхцәажәаз ажәеинраалақәа «Хаҵара мҩала» «Ныҳәоуп Тҟәарчал» тематикала иахьеиқәҿырҭуа анаҩсангьы
«жьрацәарала» еизааигәоуп, аҩхҭыскгьы Аԥсны аҵеи ду Дырмит Гәлиа изкуп. Актәи аҿы – Қарҭ уи абаҟа аартра. Аҩбатәи аҿы – Тҟәарчал Акультура ахан ихьӡ ахҵара. Ус адәахьала уахәаԥшуазар, аҩхҭыскгьы темак иатәуп, уи адунеи иаҵанакуеит. Убри аҟнытә, урҭ еизааигәахаӡар еиқәҿырҭцәар ауеит. Усҟан аҩжәеинраалак рахьтә акы егьи иахьыԥшхар алшоит, аҵакгьы ԥсыҽхоит, дышьҭрақәлама уҳәартә еиԥш, аԥхьаҩ агәаанагара изцәырҵуеит иԥсабаратәны. Аха Кәасҭа Герхелиа апоет ҟазацәа зегьы ишырцәаҩоу еиԥш, абраҟа иԥшааит арҭ ажәеинраалақәа уаҩ дук ишидҳәалоугьы, ишизкугьы урҭ наҟ-ааҟ «еиламкьакьо» аҳәаа рыбжьаҵо, еиҟәызҭхауа ацаԥха аԥшаара. Ишаабо еиԥш, апоет иобиект еилкаауп, Дырмит Гәлиа ԥсра зқәым ихьӡ ахырҵоит Тҟәарчалаа ҿыц идыргылаз ркультура ахан. Апоет илшон ашаблон мҳәыр (алитератураҿ иуарла-шәарламкәа иуԥыло) иацәыхьчам, ишаанагара иҟоу аҩымҭа аԥҵара, аԥсуа жәаԥҟа ишаҳәо еиԥш, аҵәгьы мбылуа, акәацгьы ӡуа угәалазыршәо. Усҟан, жәаҳәарада, аԥхьаҩ игәаԥхо ажәеинраала зыҟаломызт. Ари изымдыруа дауҟахыз Кәасҭа Герхелиа. Уи ирҿиаратә баҩхатәра ишатәышьҭроу еиԥш дныҟәеит, еиҳа ииашаны иуҳәозар, ипоезиатә дунеиқәыԥшылара иалибаауеит Тҟәарчал ақалақь иаакәыршаны иҟоуп аԥсабара ссир, еилашуа асоциалтә уаажәларра рыԥсҭазаара, иугәаланаршәартә еиԥш апоет гәлымҵәах Леонти Лабахәуа Тҟәарчал иазикыз ԥсра зқәым ипоезиатә цәаҳәақәа «гәырр-агәақь, гәыррагәақь» абжьы. Тҟәарчалаа ргәырӷьара аарԥшраҿы автор ихы иаирхәоит аԥсабаратә пеизажи аиндустриатә қалақь еилашуа аԥсҭазаареи наҟ-ааҟ ихеибарҭәаауа ныҳәак еиԥш ажәлар ргәырӷьара гәыцә хаданы иагәылганы, насгьы Тҟәарчал агеографиатә релиеф иамоу аҷыдарақәагьы аныԥшуа. Ас аҟаҵара ажәеинраала ардура акәӡам изызҳәо. Уи иаанагоит автор итема, мамзаргьы, иобиект инаӡа-ааӡаны аарԥшраҿы алаԥшҳәаа арҭбаара, аилкаа узҭоу (ҳәарада, нацәақәкыла Тҟәарчал иадҳәалоу) адырраҭарақәа, ажәакала, уи ахьӡ зларҳәо, аԥсы злаҭоу аелементқәа зегьы атопонимикагьы убрахь инахыԥхьаӡаланы...
Абарҭқәа зегьы амхылдыз еиԥш, ахҭыс хада – Дырмит Гәлиа ихьӡ Тҟәарчалтәи Акультура ахан ахҵара иадҳәалоуп, уи ицәырнагаз, аԥхьаҩ гәахәарыла игәаҿы, иԥсаҿы инеины аҭыԥ нызкылаз роуп ажәеинраала еибаркны измоу, иақәу апоезиатә цәеижьы ҟәымшәышәны, ауаҩытәыҩсатә ԥхара аҵаны иҟазҵаз. Ажәеинраала иаԥхьаз, Тҟәарчал бзанҵы изымбацгьы ихаҿы инхо, игәынкылараҿ иннажьуа, асахьақәа рацәахоит, иаҳҳәап, уи иахагылоу ашьхақәа, аиндустриатә қалақь даҽакы иалазмырҩашьо ахаҿра уҳәа жәпакы. Нас ауп Тҟәарчалаа ргәырӷьаратә ритуал, рныҳәа иккаӡа ҳаԥхьа ианцәырҵуа.
Хыхь еиқәысыԥхьаӡаз аҷыдарақәа апоет иажәеинраала «Ныҳәоуп Тҟәарчал» ҟарҵоит ахатә хаҿра аманы, иоригиналтәу ак акәны. Уи ами ирҳәо аҩымҭа зырԥшӡо абарҭ апоезиатә цәаҳәақәагьы:
Аҿацәқәа лакьы-лакь, иахаршә ахҭырԥа, Икахәхәа игылоуп ГРЕС атруба.
Иацаҳҵап аҿырԥштәқәа еиҭа акык-ҩбак. Урҭ иаҳдырҳауеит аиндустриатә қалақь агәеисыбжь:
Аалӡга рахәыцуп, Аҟармара ԥхьарцоуп, Арацәа симфониа аԥсҭа иахьыгӡоуп.
Абар даҽа ҿырԥштәыкгьы:
Лбааҟа ирбеио, арацәа ахьдырцо,
Авагон-рдәынақәа ахаԥыруеит ЦОФ.
Арҭ ацәаҳәақәа Тҟәарчал инеихьоу иакәым, изымбацгьы ибахьазшәа ибла иаахнаргылоит, ипоезиатә хаҿсахьаны. Насгьы араҟа автор зсахьа ҭихуа асовет уаҩы ихшыҩи инапи идырҿиаз ауп. Уажәы ҳахәаԥшып аԥсабара сахьаркны ишааирԥшуа:
Анирахь маҳәҵас ауапа иҭашьшьы, Лашькьындар чча-ччо иҿыхеит шьыжьы.
Абар даҽа пеизажкгьы:
Аисырра алахь-ҿаша гәкыуп,
Иахьа иара амҵан мца-ссирк еиқәуп.
Тҟәарчал идыргылаз Акультура ахан ауп араҟа апоет зыӡбахә имоу. Анаҩсан еиҳагьы ирҭбаауеит уи ахшыҩҵак:
Наӡаӡа иԥхалоит уи амца жжаӡа, Наӡаӡа инхоит уи амца ԥхаӡа.
Ааи, ус иагьыҟалоит. Уи акультура ахан аҩнуҵҟа иахьа қәҿиарала аус ауеит СССР жәлар рартист, адраматург Шәарах Ԥачалиа ихьӡ зху акомедиатә театр.
Тҟәарчалаа рымацара ракәымкәа, ари агәырӷьа ду – Акультура ахан – Дырмит Гәлиа ихьӡ ахҵара – аԥсабараҵәҟьагьы ианырит, иадырит ибзиаз хҭыск шыҟалаз аҟара. Уи ауп иаҳәо аҩымҭа хзыркәшо аҵыхәтәантәи ацәаҳәагьы: «Адаул иасуеит, игәырӷьан ахәқәа» ҳәа.
Уи адагьы, Кәасҭа Герхелиа ҳзыхцәажәо ари ажәеинраала аниҩуаз аамҭазы араҟа аԥсҭазаара еилашуан агәырӷьаратә, агәалаҟаратә пафос аҵаны. Ус шакәу аҩымҭа автор иаҵшьны иазгәеиҭоит абас иҟоу аштрихқәа рыла: абыргцәа ргәалаҟара, аҿар ирацлабны
рыкәашара, ираӡынԥсараха рҳазырҭрақәа релыџьџьара уҳәа убас иҵегьы.
Абарҭ адетальқәа зегьы ажәеинраала аидеиа дырӷәӷәоит, асахьаҩыратә напҟазара иацхраауеит, аԥсҭазаара аҵабыргхаҭа аҽақәыршәаны.
Усҟан ахахьы аагара уадаҩын шықәсқәак рышьҭахь ақырҭуа фашистцәа иаҳзааргаз аибашьра хлымӡаах иахҟьаны ақалақь зҭанаргыларан иҟаз ауадаҩрақәа: амацәаз (аблокада) аҭакра, амамзаара, амлакра, аԥсыҭбара уҳәа уи заҟа... Аха Тҟәарчалаа, ргәы камҳаит, ихьамҵит, иқәԥон рҵеицәа рхы-рыԥсы иамеигӡа, аӷа хәымга ишьапы ҟьашьқәа аладмыргылт рықалақь гәакьа иага агәаҟрақәа рхыргазаргьы. Ари афакт иаҳәоит Тҟәарчалаа рылаӡара шыӷәӷәоу, ишгәымшәақәоу, абышьҭрала иаауа рабацәа рфырхаҵара кәалеимадарала ишааргауа, дара рзы Аԥсадгьыл абзиабара зегьы ишрыцку. Тҟәарчал иахәҭаҵәҟьаны иахҵоуп ақалақь Фырхаҵа ҳәа иԥшьоу ахьӡ.
Ари аҩымҭа ахы «Ныҳәоуп Тҟәарчал» иаҵубаауеит даҽа хшыҩзцаракгьы. Уи Тҟәарчал ныҳәоуп, имшуп ауп иаанаго. Ус анакәха, уи иага ауадаҩрақәа ирықәшәаргьы, иахҭынхьааргьы иахьагьы наҟ-ааҟгьы аҭоурыхтә лахьынҵа аԥеиԥшхә бзиа амоуп.
Кәасҭа Герхелиа ипоезиатә дунеиқәыԥшылара шьардаӡа иҭбаауп, уи иаҵанакуеит инарҵауланы аԥсҭазаара иқәнаргыло еиуеиԥшым апроблемақәа, еиҳараӡак ихаҭа поетк иаҳасабала ихҭынхьааз, мамзаргьы дызхаану, ибзианы иидыруа абзазаратә хҭысқәа. Иара убас иуԥылоит асоциалтә-политикатә мотивқәа ҵаҵӷәыс измоугьы. Уаҟа автор зҿлымҳара рзиуеит амилаҭ-хьыԥшымратә қәԥара иадҳәалоу азҵаарақәа хахаҵәҟьа акәымзаргьы ақырҭуа цензура аҽацәыхьчаразы еиҭарсны иҳәоу ахшыҩҵакқәа рыла.Ахазегьыакоупапоетиага«ихҩаны»,«иҭаҳәҳәаны» иҳәаргьы, игәҭакы аԥхьаҩ еиликаауеит, ихаҿы инеиуеит автор дзыргәаҭеиуа, ииҳәарц ииҭаху, амилаҭ азеиԥш хьаа шакәу ибоит.
Аҩада исҳәаз ахшыҩзцара сара имҩашьо избоит, х-куплетк иҟоу ажәеинраала «Ерцахә» аҿгьы. Аԥсуа поетцәа аӡәырҩы Аԥснытәи ашьхақәа реибаркыра ду аҳас Анцәа ирзишаз Ерцахә иазышәаҳәахьеит, иҵегьы уазааигәаны иуҳәозар, ажәеинраала ссирқәа, апоезиатә цәаҳәа ҟәымшәышәқәа азыркхьеит. Урҭқәа зегьы аԥхьаҩ ухаҭагьы иудыруеит аҟнытә, салагом абраҟа аҿырԥштәқәа раагара. Аха, ус шакәугьы, сгәы иауам исгәаласмыршәар аӡәык-ҩыџьак. Иаагап қәрала ишқәыԥшқәаз, аха арҿиараҿ рыӷәӷәамҭа ишҭагылаз иҳаԥхаз ҳпоетцәа гәлымҵәаахқәа: Иуа Коӷониа, Леуарса Кәыҵниа, Қьаазым Агәмаа. Урҭ аҽарҳақәа реиԥш ажәҩан хыла иҵыԥссо игылоу рышьха ԥагьақәа Ерцахә нарылкааны ирзышәаҳәоит, ажәа лыԥшаахла рсахьа ҭырхуеит. Милаҭ гәадурак ирԥеиԥеиуа ишамоу убартә еиԥш. Иуа Коӷониа иажәеинраала «Ашәарыцаҩ ашьхеи» апоема «Хмыҷ шәарыцаҩ ныҟәаҩи» рҿы ибырлашԥсараха Аԥснытәи ашьхақәа раҳ Ерцахә аԥхьа инаргыланы сахьаҩыратәла иҭыхуп адәахьтәи иссирӡоу «рҭеиҭыԥш» (уахьынаргәыдыԥшыло) еиԥш рҟазшьа џьбарақәагьы. Абарҭ ацәаҳәақәа иреиӷьны ашьхатәылаз аҳәара уадаҩуп:
Мҩа бзиамызт, дгьыл еиҩыцәын, Хаҳәи мақьеи рацәаӡан.
Хра башамызт, ҵлак убомызт, Ҳаԥи ҳаҩалеи ихиаӡан.
Апоема «Хмыҷ шәарыцаҩ ныҟәаҩы»
«Ашәарыцаҩ ашьха» аҟны Иуа Коӷониа ашьха аԥсабара алеишәацәгьара абар ишыҟаҵәҟьоу аԥсы ахаҵаны ишаҳирбо:
Каҵәара цәгьан, каӡӷы бааԥсын, 380
Ахра аҿҟьара сахьазцаз. Сынхалаанӡа мышцәгьа бааԥсхеит, Амра иԥхозгьы сымбаӡеит,
Сгәы мыҭрыскәа сагьынхалеит, Насгьы иҟаз ак сымбеит. Адад-мацәыс хра иаҿысуан, Ҽынлан, хәлазшәа илашьцан, Ҟәаԥа-ҿаԥа, хра ҭакнаҳа,
Аԥсҭҳәа хылԥа рхарԥан.
Уа сахьхалаз, сзықәымгылеит, Сахьцарыз ҳәа мҩа сымбеит. Насгьы ҿыцха сҽынкасыжьын, Суапа сықәыршәны снаиет.
Акырцх аҟәҟәаҳәа, ахаҳә леиуазшәа, Аҟәараш еиԥш аҽашеит.
Аԥшацәгьа усҟан иҵәаа-ҵәаауа Археи ҿаҩеи ирыбжьан*.
Леуарса Кәыҵниа иакәзар ипоемақәа «Шьаризан», «Даур», рҿы Аԥснытәи ашьхақәа рхаҿсахьақәа ҟазарыла иаарԥшуп иԥсабаратәны ирыҵоу аԥсымчхара ду рныԥшуа, насгьы иԥшьоу ҭыԥны уахәаԥшыртә ухаҿы иааугартә еиԥш. Ус шакәу хара ҳамцаргьы идырҵабыргуеит апоема «Шьаризан» аҟынтә абраҟа иааго аԥшьцәаҳәакгьы:
Ашьхақәа ран Ерцахә шкәакәа Насыԥ бзиа амоуп, инаԥшуеит. Аҭынчра ырӡны, имыцәаӡакәа Алымҳа кыдҵан иӡырҩуеит.
Ҳашьха ԥагьақәа ирызку арҭ рҩызцәа апоезиатә хаҿсахьқәа рацәоуп Леуарса Кәыҵниа хыхь зыӡбахә ҳәоу иепикатә ԥҵамҭақәа рҿы, аха урҭ зегьы араҟа
* Иуа Коӷониа. Иҩымҭақәа. Аҟәа, 2015.
381
ҳазрылалом, срыхцәажәахьеит уи изку инеиҵыху смонографиаҿы*.
Апоет, апрозаик, аиҭагаҩ Қьаазым Агәмаа итәы ҳҳәозар, уи дрызгәдууа акәын Аԥсны, адунеи ршазаахыс ҩадахьтәила баагәараҵас иаҿыкәыршоу ҳашьхақәа дшырзышәаҳәоз, нас ашьха қыҭа ԥшӡа Ӷәада ииз, иааӡаз апоет лымкаала изааигәаны иныруан ихьыҵәцараха иааԥшуаз урҭ реибаркыра дуи зкьатрацә рылҳәҳәоз Ерцахә ԥагьеи. Заҟа уи ианаалозеи ажәеинраала «Аԥснытәи ашьхақәа» рҟынтә абраҟа иаазго ацәаҳәақәагьы:
Ерцахә ашла зны иҽырбошәа, Аԥацәа рзы агәы былуа,
Ашьал шкәакәа ахарԥоушәа, Акьатрацә нарылга игылоуп уа**.
Иҟоуп иҵегьы иааугаша аҿырԥштәқәа, аха иазҳархап, мамзар, хара ҳагоит, ҳтема хада ҳавнагар алшоит.
Сыззааиуа, Кәасҭа Герхелиа жәаҩа цәаҳәа иреиҳам иажәеинраала «Ерцахә» ауп. Ари аҩымҭа ҩ-хшыҩҵакык рыла уахәаԥшыртә еиҿартәоуп. Акы, Аԥснытәи ашьхақәа раҳ Ерцахә асахьа метафоратә хәыцшьала, мамзаргьы ҟазшьала иҭыхуп, иаарԥшуп.
Егьи аҩбатәи, аҩымҭа иаҵоу афилософиа аԥсуа жәлар милаҭк аҳасабала рыҟазаара, рҭоурыхтә лахьынҵа ахь ухьазырԥшуа, насгьы аԥеиԥшхә бзиа шрымоу агәра узырго акы акәны иҟоуп, аха иҟьаҟьаӡа иаартны акәымкәа, еиҭарсны, иҵегь уазааигәаны иуҳәозар, ирмаананы, алаԥшцәгьа иацәыхьчаны иҟаҵоуп.
Уи атәы уаҳа саламлакәа, аҩада исҳәаз сыхшыҩҵак
* Уахәаԥш: Руслан Қапба.
Аԥҳәынҭшәҟәҭыжьырҭа, 2008.
** Қьаазым Агәмаа. Иҩымҭақәа. Аҟәа: Аԥҳәынҭшәҟәҭыжьырҭа, 1955. Ад. 128.
Леуарса Кәыҵниа. Аҟәа:
арҵабыргразы, уааи, аԥхьаҩ абри ажәеинраала хьыршәыгә хәыҷ ҳаиҭаԥхьап:
Ҵәҩанҵә ихалаз шьауардынҵас, Ажәҩан иаҵасуа иара.
Ерцахә гылоуп уа ҟарулҵас,
Ахы шьҭых иԥшуеит хара.
Саркьацәцаран ицыҩцыҩуа, Дунеи иақәлоу баҟаха, Ерцахә гылоуп ашәа аныҩуа Аԥсуа иашәа ҿацаха.
Ерцахә гылоуп ус ишгылац, Аамҭа мҩасны ицоит, ицоит. Ҳабиԥарақәа еиҵагыло, Ерцахә ҳақәлахан ҳаанхоит.
Апоет иажәеинраала «Ерцахә» иаҳнарбоит ҳажәлар, иага уадаҩрақәеи залымдарақәеи рхыргазаргьы, иага ӡыбларақәа ирылашәазаргьы, рыԥсадгьыл Аԥсны ԥшӡа, аҿы ахааназ иаԥшәымацәаны ишаанхо, рыда аҳ дшамоуа. Машәыршақә иадимкылаӡеит ижәлар ажәҩан иаҵасуа ҵәҩанҵә ихалаз Ерцахә. Аҳаракыра – ари абзиахә иасимволуп, иашьаноуп!
Ҳәарас иаҭахузеи, «Ерцахә» еиԥш иҟоу апатриоттә жәеинраала аԥҵара зылшо абаҩхатәра мацара акәӡам, уи иаҭахуп ҳәаа змаӡам амилаҭ абзиабара. Урҭ аҩфеноменкгьы – амилаҭ абзиабарагьы абаҩхатәрагьы – Кәасҭа Герхелиа изы аҳра зуаз аԥшәымацәан, иԥсы ҭанаҵы еицрымшәо иԥсҭазаара иацын илабҿабаха.
Кәасҭа Герхелиа иҭәымҭаз иаԥиҵаз алирикатә аграждантә, апатриоттә жәеинраалақәа иреиӷьу ируакуп «Ацәлаа анышәҭуа». Акы, уи атема иазкны сара иахьынӡаздыруа, аԥсуа поетцәа рахьтә аӡәгьы акгьы имҳәац, иаԥимҵац, иҿыцуп. Ҩбагьы, иссируп ахра, ацаҟьа, абахә иаҿиаауа уи аҵиаа даҽакы иузадымкыло ахатә ҟазшьа иамоу. Уи иахьатәи ҳхьыбҿар ацәлаа злаҟоу ахаҭашьатә ҟазшьақәа ракәым ахьыӡгьы рзымдыруазар ҟалоит. Абри аганахьалагьы уахәаԥшуазар, жәаҳәарада; ажәеинраала хәарҭара алоуп, иуникалтәу ҵиаак (ацәлаа) ахьӡ еиқәнархоит. Абызшәазы ажәакгьы аиқәырхара, насгьы уи иантермину кыр аҵанакуеит иахьатәи анаукатә-техникатә прогресс аԥсабара иациз, иақәло ажәақәа иаҵанарӡырц ианрақәԥо аамҭазы. Егьирахь, аҩымҭа асахьаҩыратә форма – аиҿартәышьа («цәала-жьыла» аиҿбаара», апоетикатә мыругақәа ҟазарыла рхархәара, иамоу асиужет еилыхха иубо аҟаҵара) атәы ҳҳәозар, зыҩаӡара ҳараку анапҟазара агымкәа иҟаҵоуп. Иара убас ажәеинраала зырӷәӷәо, игәылҭәааны иҟазҵо афактор хадақәа ируакуп апоет иабду изеиҭеиҳәаз, алегендатә цәа зхоу алакә, аха уи аҵиаа ацәлаа аԥсабара иазааигәоуп, ихыҭҳәаам. Убри азоуп аԥхьаҩ ианаҳәо, еилнаркаауа кыр зыҟоугьы. Ҵабыргуп, апоет иабду илакә аҩымҭа иацимҵаргьы, уи адагьы, ажәеинраалак аҳасабала, игәылшәахьан, ацәлаа иамоу «аҭоурых» ааԥшхьан, аԥхьаҩ азҿлымҳара азиуа аҟынӡа, избанзар, иуарла-шәарлоуп ари аҵиаа аҟазшьарбагақәа, уаанӡагьы апоет асахьа ҭиххьан, ицәыригахьан.
Абар уи дшалагауа:
Ишәасҳәап ацәлаа аӡбахә, Ссиршәоуп ишыҟоу иара, Ахра, ацаҟьа, абахә, –
Уаҳа ииӡом ҽаџьара.
Ииашаҵәҟьаны, уи нахыс автор иобиект хада ацәлаа, ихаҿсахьаны иҟаиҵоит. Уи акәӡами арҭ ацәаҳәақәа ирҳәо:
Асыҭәҳәа анҩынтуа аӡын, Ишьыҵәран уи қаҭәаӡа, Аеҵәара аныҟоу ибжьаӡын, Иччоит иарак иаҵәаӡа.
Абыӷь-лымҳақәа рыгәҭа, Иаркыуп еимхәыцк ҟаԥшьӡа; Ихәыцуа иахьгыло, иҽыгәӡа, Ссирк ахәыҭ-хәыҭуеит маӡа.
Ацәлаа збахьоу (изымбац шырацәоу агәра згоит) уамашәа иџьаршьартә аҟынӡа илаԥш иаахгылоит апоет иҭихыз асахьа, избанзар, убраанӡа уи злаҟоу ахаҿра ааирԥшит. Ацәаҳәа «Абыӷь-лымҳақәа рыгәҭа, иаркуп еимхәыцк ҟаԥшьӡа» амацарагьы заҟа аҳәоузеи? «Аха иссирҵәҟьоу уи акәӡам, Иссиру ҽакыми зынӡас, Ишәасҳәап ацәлааз лакәҵас, Слымҳала анкьа исаҳаз» ҳәа, – ажәеинраала иалаигалоит иабду иҳәамҭа, уаҟа, ҳәарас иаҭахузеи, еиҳа ихаҭәааны иҳаҳауеит иуарлашәарлоу ацәлаа ҵиаа закәыҵәҟьоу. Убри аҟнытә, абраҟа иаазгоит ажәеинраала «Ацәлаа» хзыркәшо абду иҳәамҭа шеибгоу:
«Ацәлаа ҳазшаз иҵиаауп, Ицқьоуп, иԥшьоуп, дад, ихәшәуп, Ишубо ахра иаҿиаауп, Ихьышьыргәыҵа ихьыԥшуп.
Иамоуп доуҳала ашана, Изшаз иазишаз ҟазшьас: Уаҩыжәлак изгәамҭац аргама, Ианышәҭуа иарбан аамҭас.
Ҵыҵындрак иеиԥшны иҟаԥшьыхәӡа, Абӷьагәҭа иҿалоит ашәыр.
Ианышәҭуа збоит ҳәа уԥшыхәӡар, Иҟалоит анцәа уахьирхәыр.
Ирҳәоит: ианышьҭоу асыцәгьа, Ашьабысҭа амла иакыр, Иӡыӡымкуа иааины, ихыцәӡа, Ацәлаа сфоит ҳәа инафҩыр,
Уаҵәҟьа ингәылшәа ишәҭуеит ҳәа, Ацәлаа афҩы лаҳауа,
Убасҟан ҵеикгьы диуеит ҳәа, Ажәеиԥшь-ԥҳа лгәы зытҟәауа.
Избахуа уи аимгеимцара, Инаӡо дҟалоит ҳәа иҿахәы, Диауеит дызмахым ахшара, Рахә змахым иоуеит рахәы».
Апоет иабду иҟнытә иаҳаз афилософиа ҵакы змоу алакә дахәаԥшуеит иахьатәи аамҭахь ииаганы.
Исыздыруам иаҵоу ашана, Сабду зны исеиҳәаз алакә, Иаҵысхырц амаӡа, мана Исҵарц уи сашьҭам зынӡак.
Ацәлаа иснаҭоит агәахәа, Ианышәҭыц ишәҭлааит иара! Ашьабысҭа абахә иаҿахәмар, Ацәлааҿ иаалааит ҳәра.
Иҟаз ахра, убас абахә, – Ашәҭра, ацәлаа, асоура! Абна иагымзааит абнахә! Ауаҩы дагмыз иуаҩра!
Ааи, абдугьы иҭахын, уи имаҭа апоетгьы иҭахуп абна иагымзарц, иазрыцҳамхарц абнахә, ауаҩы дагымзарц иуаҩра. Абри ауп ажәеинраала аидеиа философиатә ҵакыс иамоу, иахьсахьарку анаҩсангьы изырӷәӷәо, аԥхьаҩгьы игәазырԥхо.
Кәасҭа Герхелиа ирҿиаратә дунеи аханатә иацәаҩам аԥсҭазаара аҵабыргхаҭа инаҭо, иҵанаҳәо, атемақәа зегьы хымԥада иҩтәуп ҳәа рхьынҳалара, даҽакала иуҳәозар, поезиатә обиектны аҟаҵара. Уи ипоезиатә шәахәа лаша зқәыԥхо илаԥш ҵары иҵымшәо, игәы-иԥсы ҿызкаауа изытҟәауа роуп. Абраҟа дацклаԥшуеит, еиӷьу иреиӷьу ҳәа еилиршәшәоит.
Ииашоуп, адунеитә литература аклассикцәа аӡәырҩы ишазгәарҭахьоу еиԥш, абаҩхатәра иаша аҿаԥхьа иарбан обиектзаалакгьы, иаҳҳәап, ԥсабароума, хҭысума, уаҩума, цәырҵроума уҳәа убас иҵегьы апоезиатә хаҿсахьа злымҵуа акгьы ыҟаӡам. Урҭ роуп асахьаркыратә литература хыҵхырҭас иамоу, излеибарку. Аха иҟоуп арҿиараҿы аиндивидтә хаҭара. Даҽакала иуҳәозар, ахатә цәаҩа амазаара. Кәасҭа Герхелиа поетк иаҳсабала аԥсҭазаара инаҭо аматериалқәа зны реилыԥшаараҿы нас поезиатә хаҿсахьаны рыҟаҵараҿы имоуп мыццакрада алаԥшра цәаҩа ҷыдас. Убригь апоет инаршә архиоит, дарманшәалоит.
Кәасҭа Герхелиа иажәеинраала «Аиашацәараз абаллада» акәзар, илыԥшааху, иҭырҷҷааны иҭҵаау, жәынгьы ҿангьы имажәуа атема аиашара иазкуп. Аҩымҭа излаҳнарбо ала, ус еиԥш иҟаз аԥсҭазаратә фактк апоет иабду иҟнытә иаҳаит, иаҳҳәап, ус акәымкәа ипоезиатә фантазиа инаҭазаргьы ауеит. Машәыршақә акәӡам уи «Аиашацәараз абаллада» ҳәа хыс изаиҭазгьы. Убригьы ажәеинраала ахыҵхырҭахь, иҵегьы уазааигәаны иуҳәозар, иахьынтәааз ахь ҳхьанраԥшуеит. Уи акәым араҟа ихадароу. Ихадароу уи иаҵоу афилософиатә
хшыҩзцара ауп, даҽакала ухаҿы иааугозар, аԥсҭазаараҿы аиаша аҵабыргхаҭа зегьы ишрыцкыу ауп иаанарԥшуа. Апоет иҩмыҭаҿ зыӡбахә имоу ауаҩы аа дзеиԥшраз: «Аиаша дазықәԥон, ихы-иԥсы ақәиҵон, Иҟалозма мамзар хәахәак данышәан, Иԥаршеиз дԥахны амца дақәиҵон,
Имч-илша зегь аиаша иазышәан».
Абас аханатә ҟазшьс измаз ахаҵа, ҳәарас иаҭахузеи,
иԥсҭазаараҿы дзынҟьоз-дзынԥоз рацәан, автор ишизиҳәо еиԥш, «Қәԥаран уи ауаҩ ԥсҭазаарас имаӡаз, Игәи ихшыҩи ӡрыжәын қәԥарала, Ижәлар рҿаԥхьа имамызт имаӡаз, Урҭ рзын дцәымзан дкаҷҷон лыԥхала».
Аха иԥсҭазаара аҵыхәтәан убас иҟалеит иаӷацәа дырхәит, аӡеибафара даанахәеит, ацәқәырԥа млашьқәа абар дрыхәлабгоит, аха насыԥны иԥыхьашәоит дацхәахәак. Уи деиқәнархоит, аха анаҩс иҟалаз аа изакәу:
Днаԥшит иаԥхьаҟа, иҭыгга иблақәа, Дналаԥшит аарла ибарҭан итәыла. Аӡәк иеиԥш ишҟа изырха рызқәақәа, Иуаажәлар рнапқәа ргәыҵаԥса игылан.
Уи иаразнак еиликааит зыԥсҭазаараҿы ахәахәа (аԥаршеи) бзанҵы ианымшәоз ахаҵа ахәахәа (идацзаргьы) деиқәнархарц дахьахьынҳалаз, ижәлар ишиаҭәарымшьаз, ус аҟаҵара иԥсҭазаара ашәарҭа ӷәӷәа ишҭагылазгьы, иара ишитәышьҭрамыз, аханатә дзықәныҟәоз аԥҟарақәа ишрыҵанамкуаз. Убри азоуп иԥсҭазаара зҿахиҵәаз, аҽшьра хаҵара дус аханатә аахыс ишырмыԥхьаӡо шидыруазгьы.
Абар ажәеинраала афырхаҵа иуахҭа зеиԥшрахаз:
Уи акәхеит, дыԥеит, деиҵас дыууаӡа, Мацәысшәа иҵарыҵарт игәеибафара. Хҿаҵас дкаууа уахь данылаӡа,
Асаса лҭиҵҟьааит аӡеибафара.
Апоет иҩымҭа иаҵоу афилософиатә идеиа аҩада иаазгаз аԥшьцәаҳәак заманала ишьақәдрыӷәӷәоит. Аха дубап ԥхьаҩыкгьы аԥсҭазаараҿы аиашаҵәҟьара аҭахым ҳәа ажәеинраала иаҳәоушәа, авторгьы уи апозициа дадгылоушәа згәы иаанаго, ус еилызкаауа. Ҳәарада, дҟалашт уи аҩыза агәаанагара змоугьы. Уи азы гәыбӷан дук узиҭом, избанзар, зегь ргәаанагарақәа еиқәшәо, еизыразны хҭак еицҭахысуа, ҿык еицҭацәажәо ҟалашьа амам, уи ауаҩы дыршаз аахыс иԥсабара иацәтәымуп.
Сара схаҭа ԥхьаҩык, критикк иаҳасабала, апоет ипоезиа иашоуп ҳәа сыԥхьаӡоит. Абриаҟара зхы-зыԥсы раӡаз, ахәахәара зламыз, аиашацәара зыԥсҭазаараз ауаҩы ахәахәа (идацзаргьы) дахьеиқәнархаз нахьхьынтә иааигаз иҟазшьа чарҳәара (иԥсахызшәа) азиузшәа дахәаԥшит. Ииашоуп,уиатрагедиаахылҵит,иԥсҭазаарадалнахит.Аха ажәеинраала ахшыҩҵак иаҳәоит: ауаҩы аиаша шакәу иԥсҭазаара ҳәаақәызҵо, аҵаки агьамеи аманы иҟазҵо. Аха аиашацәара ауаҩы иҿы мацара акәӡам аҳра ауазарц ахьахәҭоу. Уи ауаатәыҩса рыԥсҭазааратә сферақәа зегьы рҿы иамазароуп иаԥхьагәаҭатәу аҭыԥ. Абри азоуп апоет иабду иҳәамҭа «Аиашацәараз абаллада» аҟны иаарԥшу афырхаҵа аӡеибафара асаса зҭицҟьаазгьы.
Ажәеинраала «Ахәыцра еишьылқәа» – алирикатә поема жьрацәарала акырӡа иазааигәоу – лызкуп еицырдыруа апоет, апрозаик, ԥасатәи ҳаԥсадгьыл ду асолдаҭ Ҷыҷыкәо Џьонуа иԥҳа Фатима. Аҩымҭа аԥсҭазаара аҵабыргхаҭа иалхуп аҟнытә аԥхьаҩ ианаҳәо, игәаланаршәо, аҭоурых ахь дхьазырԥшуа рацәоуп. Фатима лоуп араҟа ароль хада змоу. Ицо, иааԥшуа ахҭысқәа, асахьақәа, агәалашәарақәа зегьы зыдҳәалоу еидызкыло лара лоуп. Ажәеинраала апоема ажанр иазааигәоуп ҳәа баша исымҳәаӡеит, избанзар, араҟа автор ихәыцра еишьылқәа ицәырырго аԥсҭазаара ахаҿсахьақәа ҳарҭ аԥхьаҩцәа иаадыруа, мамзаргьы иаҳзымдыруазар иаадырырц зыхәҭоу, ҳдоуҳатә мазара иаҵанакуа, насгьы
зышьҭамҭа ҳҭоурых адаҟьақәа ирнылахьоу, рҭыԥ ылызххьоу роуп.
Апоет ифырхаҵа лхәыҷра инаркны зегьы дырхаануп, идыруеит. Уи, ҳәарас иаҭахузеи, аҳәатәы инаҭоит иҩымҭазы, насгьы лхаҿсахьа ҳалаԥш аҟны иааиртә аҟаҵараҿгьы дарманшәалоит. Ажәеинраала алагашьа акәзаргьы, аԥхьаҩ зҿлымҳара азиуртә, епикатә ԥҵамҭа дук хациркуамашь уҳәартә еиԥш иҟаҵоуп. Уи акәӡами ирҳәауа арҭ ацәаҳәақәа:
Шәҟәы ссирк ықәуп ба бшьамхы,
Бхы ақәырԥсны уи баԥхьоит, баԥхьоит. Акәаԥ-саԥҳәа еишьҭарххы, Былабжышқәа абӷьыц иақәҭәоит. Аԥслыш гәыԥшаа – ба быхцәы,
Аӡыжь ҵаула – ашәҟәы инахьысуеит. Мцак иҭнаблаауеит бгәахы, Бгәалашәара еихьыс-еиԥысуеит.
Кәасҭа Герхелиа еицырдыруа апоет-аибашьҩы Ҷыҷыко Џьонуа иԥҳа Фатима илзикыз ажәеинраала, еиҭазгәасҭоит, алирикатә поемахь ихьынаауа, ҳхьазырԥшуа иаҵаҵәахуп, мамзаргьы уагәыланарԥшуеит аԥсҭазаара жәынгьы ҿангьы иацу излеибарку афилософиатә хшыҩзцарақәа иаҳҳәап, зегьы ҳгәы иҭиҳәаазшәа абас еиԥш иҟоу азҵаара: «Еҳ, ишԥашоушь адунеи, Ишԥархарошь зынгьы ҳгәыӷра».
Ааи, абри азҵаара днакәша-аакәшан акәымкәа, аҭак ҟаиҵоит философиатә категориала дазхәыцны, дахәаԥшны:
Аха аԥсҭазаара аҽакуп:
Аӡәгьы издыруам уаҵә иԥеиԥшу, Дыхшароуп, дануп, дабуп,
Еилых дамам, зегь азеиԥшуп;
Досу изалху аҿҳәара,
Аӡәгьы заа дыршьа изаҭом.
Ус иаакылҟьоит шәаџьҳәара Аџьал гәымбыл, уаҩ дашаҭом...
Апоет аԥсҭазаара ас, инарҵауланы дзазхәыцуаз Фатима лхәыҷра лакәҵас, аромантикатә цәа аханы иахьыҟаз мацара акәӡамызт. Ҳәарада, убри афактгьы иҵанаҳәаз маҷӡам. Убри азоуп абарҭ апоезиатә хаҿсахьақәа рыла изаликаауагьы:
Лакәшәа иҟан ба бхәыҷра,
О, бҷырҷыруан, бҵысын, бҳәыҳәын; Ааԥын-шәҭышын бызҳара
Бабгьы дыҟан бара бзыҳәан.
Оума зхызгахьаз игәы, Ҭынч иҟәандон бара была, Бара ибзикуан уи ишәҟәы, Игәыӷрақәа бара брылан.
Аԥҳаи аби ирыбжьоу наҟ-ааҟтәи ауаҩытәыҩсатә гәыбылра ду иаласаны автор ицәыригоит аҩымҭа зырӷәӷәо аидеиатә ҵаки сахьаркыратә напҟазарыла игәылыршәо ахаҿсахьақәеи. Урҭ ахаҿсахьақәа ҳдоуҳатә культура ахаҭарнак иашақәа зларакәу ала мыцхәы иаҳзааигәоуп, ҳгәы дырхыҭхыҭуеит, ҭоурыхтәла ҳдырхәыцуеит. Ҷыдала иалкааны иҟаҵоуп Фатима лаб ихаҿсахьа. Автор ишиҳәаз еиԥш, уи ихәыцра еишьылқәа аԥхьаҩ хара дыргоит, дагәыладрыԥшуеит апоет, аԥсадгьыл асолдаҭ ихигаз, ихҭынхьааз имариамыз аԥсҭазаара, дзызхәыцуаз, хьаас, гәыҵха дус имаз уҳәа иҵегьы. Аби аԥҳаи реизыҟазаашьа, реибаҭахышьа аԥсы ахаҵаны асахьа ҭихуеит аԥсуара ақьабзқәа
иргәылаҳәаны. Апоет игәалашәоит (зны аамҭак азы урҭ ҩнык аҿы инхон, еигәылацәан):
Дызбо џьысшьоит абыржәы: Дыԥшуан, дыччо аџықә-џықәҳәа, Ба банцоз иаабгарц аршәы, Ҳмардуан бҭалан атыгә-тыгәҳәа.
Абык ишихәҭаз еиԥш, дахьцалак илаԥш хаа лхын, лгәы ишаҭон, длабжьон, дадиԥхьалон ашәҟәы, ԥхьаҟа лынасыԥ лашарцаз. Аԥҳагьы лгәы иладуун, лаб, аха ииҩуаз, иихәыцуаз закәыз лҿара ашәа анаҳәоз усҟанҵәҟьа илылшомызт адырра. Аԥсҭазаара дыԥнамшәацызт. Аха нас ианлызҳа ауп зегь анеилылкаа, лыхшыҩ анрызца. Абар ус шакәу:
Бшьамхы иқәуп уажә ишәҟәы, Бгәыԥшаа-хыԥшаа баԥхьоит, баԥхьоит, Акәаԥ-саԥҳәа еишьҭарххы, Былабжышқәа абӷьыц иақәҭәоит.
Аха изҭынчхом бара бгәы, Бгәалашәара еихьыс-еиԥысуеит, Баԥхьоит, баԥхьоит уи ашәҟәы, Быԥсҭазаара ҿыц бахысуеит.
Аҩымҭаҿы Ҷыҷыкәа Џьонуа ихаҿсахьа (хаҭала дыздыруазгьы дыззымдыруазгьы адәахьтәи иҭеиҭыԥшгьы рхаҿы инхартә еиԥш) аабоит ихигахьоу, дызлаԥшхьоу аԥсҭазаара уадаҩ аҟнытә агәалашәаратә ҟазшьа змоу, аха инарҵауланы узырхәыцуа епизодқәак. Абар сахьақәак:
Дызбо џьысшьоит, абыркьыл Иҽхырҳәҳәаны аҭаҭын дахон,
Дизхәыцуазу Абырскьыл, Инамҭозу гәҭыхак ҭаха.
Ааи, апоет игәҭыха рацәан, иқәпапон ахәыцрақәа ҵҩа змамыз: ибон иҩызцәа Дон аӡиас шьала изыршуаз «Амца мцала идырцәарц» иқәԥоз адоуаԥшьқәа, ихлаҳәадахаз амҳаџьырқәеи ҳара Аԥснааи ҳаимаздоз. Урҭ ирыцын Аимара, ацыха ӡыхьеиԥш ицқьо Дәаб аӡиас, ихәыҷра уҳәа убас заҟа.
Кәасҭа Герхелиа абзиабара ду аҵаны, насгьы ҟазарылаҵәҟьа иааирԥшит (еиҭасҳәоит, адәахьтәи иҭеиҭыԥшгьы убрахь иналаҵаны) зҩымҭақәа ҳмилаҭ литератураз ахааназгьы ихьӡырҳәагоу Ҷыҷыкәа Џьонуа ихаҿсахьа.
Ҳрыԥхьап ус шакәу агәра ҳзырго ацәаҳәақәа:
Дызбо џьысшьоит: дкалаӡа, Ихахә, заа ишлаз пашәӡа, Дануԥылоз уи дразӡа, Ԥхарак ҭеигалон угәаҵа.
Еснагь далан уи қәԥарак, Ус инмырԥшуа аламала; Хьаас иман ҿымҭ иара, Уара угәала, сара сгәала.
Иԥсынра избомызт изхара, Изхомызт ашәақәа иазикыз; Гәҭыхас иман бзанҵ иара, Уара иугыз, сара исыгыз.
Ажәеинраалаҿ апоет иаҵшьны иазгәеиҭеит аԥсҭазаара адиалектика заҟа иџьбароу, аӡәгьы дшеилнамхуа, досу илахьынҵа дышзацәымцо. Убри азоуп уи Фатима ихы лықәкны иџьбароу аԥсҭазаара аҵабыргхаҭа ллакҭа изҭеиҳәо: «Усоуп дадхеит, нас ишԥа, Аԥсҭазаара зегь ҳаԥнашәоит, Ҳгәырӷьа цоит нас инкаба, Аԥсабараҿ зегь еиҭашәоит. Иҟәымшәышәу уи шаҟа, Убриаҟарагь имҽыӷыуп,– Зны иҳазнаргылоит абаҟа, Зынгьы ҳаҵжаара иаҿыхуп.
Апоет иҭахым заб дзыԥхаз аԥҳа лгәы цәиҟьарц, икаижьырц, аха иҟалаз убри ауп, аԥсҭазаара аҵабыргхаҭа ила хҩаны дзавсуам, аиаша, иага ихьанҭазаргьы, иҳәар акәхоит. Убри аҟнытә гәыжьжьагак аҳасабала акәзаргьы, илгәалаиршәоит лара леиԥш заа заб дзыԥхаз Кама (ҳпоетгәлымҵәахАлықьсаЛашәриа иԥҳа),Таниа,Кама («Ҳшьауардын, ҳабжьас» Анатоли Аџьынџьал иԥҳацәа); уҳәа ус заҟаҩы.
Кәасҭа Герхелиа, поетк, аԥсуак иаҳасабала, ихьааигоит ҳмилаҭ литература агәазырҳагақәа аӡәырҩы изаацәаӡаны раџьал ахьырхыццакыз. Уи амотивқәагьы ари ажәеинраалаҿгьы иубоит Фатимеи лаби рхаҿсахьақәа ирыдҳәаланы.
Уажәы ҳрыԥхьап аҩымҭа хзыркәшо (актәи акуплет иазааигәо) ацәаҳәақәа:
Баб ишәҟәы ықәуп уа бшьамхы, Еихбырԥхьоит ашьшьыҳәа абӷьыцқәа; Акәаԥ-саԥҳәа еишьҭарххы, Иақәҭәагәышьоит былабжышқәа.
Ари иаҳәоит Фатима лаб игәхьаагара еснагь илыцрымшәо ишлыцу, насгьы уи ижәлар рзы дзыԥсаз, иахьагьы дзыԥсоу шылдыруа адырра мацара акәым гәыла-ԥсыла лоунытә ишылныруа. Абри ахшыҩзцара ауп аби аԥҳаи рхаҿсахьала апоет иажәеинраала «Ахәыцра еишьылқәа» рҿы иааирыԥшырц ииҭахыз. Абраҟа иацысҵарц сҭахуп (иахьеиқәҿырҭуа аҟнытә) аурыс ҵарауаҩ ду Д.С. Лихачиов иҳәамҭак: «Если человек не любит хотя бы изредка смотреть на старые фотографии своих родителей, не ценит память о них, оставленную в саду, который они возделывали, в вещах, которые им принадлежали, – значит, он не любит их. Если, человек не любит старые улицы, старые дома, пусть даже и плохонькие – значит, у него нет любви к своему городу. Если человек равнодушен к памятникам истории своей страны – он, как правило, равнодушен к своей стране»*.
Аԥсҭазаара океанҵас ицәқәырԥо, еилашуа, насгьы еиқәтәареи еихсыӷьреи ззымдырӡо философиатәматериалисттә категориоуп. Убас зҽырцәгьаны, зцәа иҭыҵны ижәыло аԥсҭазаара, ауаҩы иҿы мацара акәӡам аҭыԥ ахьамоу, иахьубо. Уи ыҟоуп, аҳра ауеит аԥсабара иану зыԥсы ҭоу зегьы рҿы. Иара убасҵәҟьа игәымбылџьбароу абри ацәаҩа убоит афлора – аҵиаақәеи ашәаԥыџьаԥқәеи рҿгьы. Араҟагьы уаргачамкыртә аҟынӡа, аԥсабара адиалектика амчала иааиуа-еиҵааиуа ҳәа ақәԥара ду цоит. Ишдыру еиԥш, иӷәӷәоу еиҳа злаӡо, изычҳауа роуп уа аԥсҭазаара, аиааира зго.
Ишдыру еиԥш, адунеи аԥшәымас иамоу (макьаназ ус ауп ишыҟоу) ауаҩы итәы зынӡа ихазуп, ифеномену даҽа қәыԥшыларак амоуп. Аха убри ауаҩы иԥсҭазаарагьы абзиара аганахьалагьы, ацәгьара аганахьалагьы, ахырхарҭа азҭо, иҳәаақәызҵо аԥсабара адиалектика иатәышьҭроу, зыда ԥхьаҟа ацара, аҿиара, апрогресс, ҟамло ақәԥароуп. Ари ас шакәу зегьы зымчу аԥсҭазаара ахаҭа аԥышәала иахьышьақәнарӷәӷәахьоу анаҩсангьы адунеитә литература аклассикцәеи, аҵарауаа дуқәеи, афилософцәеи иазгәарҭахьеижьҭеи акырӡа ҵуеит, даҽакала иуҳәозр, адунеи иақәлоуп, аҭоурых аамҭа аҟынӡагьы зегьы ирылаҵәахьан, ирдырхьан. Баша иауиҳәах аурыс критик
395
ду В.Г. Белински абас еиԥш иҟоу ахшыҩзцара:
Абарҭқәа зегьы сзырҳәаз, Кәасҭа Герхелиа иажәеинраала «Схы сжьагәышьоит сыҽсырдагәан» ауп. Иҵабыргхаҭаҵәҟьаны, ари аҩымҭа хә-куплетк иреиҳам, уанаԥхьалак, ажәаҿ ишырҳәо еиԥш, хәыцра-шәкы уеимаркуа иузцәырҵуеит, насгьы азнык азы ус угәы иаанагаргьы ҟалоит арҭ апоезиатә цәаҳәа хьыршәыгәқәа рыхшыҩҵак мацара изызку автор ихала иакәушәа, аԥсҭазаараҿы ана ара иԥыло, игәалаҟарақәа бжьызхуа аҟыба-ӡыбақәа ирызкушәа. Ииашоуп, урҭгьы мотивк аҳасабала ацхыраара ирҭоит, аԥсҭазаара аҵабыргхаҭа инаҭаз материалқәаны иубоит. Уи фактк аҳасабала мап узацәкуам. Аха иаҵшьны иазгәасҭоит урҭ ажәеинраала идеиатә ҵакылагьы сахьркыратә напҟазаралагьы игәылҭәааны аҟаларазы, автобиографиа аҟнытә иаауа, цхыраагӡара зуа елементқәоуп. Аҩымҭа аԥсы ахьҭоу, философиатә хырхарҭас, ҵакыс иамоу изеиԥштәу, иконкреттәу акәымкәа, ауаҩы иԥсҭазаараҿы ицрыхо, дзыргәаҭеиуа, дызмырҭынчуа, хықәкыс имоу, иԥсихологиатә ҭагылазаашьа, игу-ибзоу, иааикәыршаны иҟоу ауаа шизыҟоу, ихаҭагьы дшырзыҟоу уҳәа иреиԥшу ихымԥадатәиу афилософиатә зҵаарақәа раарԥшра ауп.
Арҭ реиԥш иҟоу сахьаҩыратәла аԥхьаҩ изнагара дарбан поетзаалак изгьы имариоу усӡам, насгьы зышәагаа маҷу ажәеинраалаҿ. Аха уажәнатәгьы исҳәоит апоет араҟа ибаҩхатәра изыгьагьан инаршә хиахеит, даҽакала иуҳәозар, ауаҩы иҩнуҵҟатәи дунеи, ибахеибафара, игәаҭеира, ихадароу идгьылтә ԥсҭазаара уадаҩ аҭакԥхықәра ду шацу ацәанырра ҵаула зҵо поезиатә бызшәала иааирԥшит.
Ааи, ауаҩы иԥсҭазаара ус иҟамзар, акы, ахаҭа аинтерес аҵаны, дазгәышьуа изыҟаломызт. Ҩбагьы, ацивилизациа зыҿиомызт, насгьы прогресс мҩала ԥхьаҟа изцомызт. Ари рҵабыргра зҭахым аксиомоуп.
Ҳәарас иаҭахузеи, ҳзыхцәажәо ажәеинраала афилософиатә ҵакы инарҭбааны уахәаԥшуазар, аҩада ишазгәаҳҭаз еиԥш, ауаҩы иԥсҭазаара азеиԥш ҟазшьа аманы иахьысуеит, даҽакала иуҳәозар, идгьылтә ԥсҭазаараҿы дарбанзаалкгьы аҟыба-ӡыбақәа, агәҭыхақәа, агәынамӡарақәа шимымҵәо, Аԥсны жәлар рпоет, акдемик Баграт Шьынқәба иажәала иуҳәозар, длеиқәыхьшәашәа дцаанӡа ишицзаауа. Абри азҵаара ду цәыргоуп, мамзаргьы иаарыԥшуп автор ихатә ԥсҭазаара инаҭаз «аматериалқәа» рыла. Уи аҩымҭа еиҳагьы иарӷәӷәеит аԥсҭазаара аҵабыргхаҭа аҟнытә ишаауа убартә еиԥш. Кәасҭа Герхелиа зегь раԥхьаӡагьы дуаҩуп, нас ауп данпоету. Ус анакәха, иԥсҭазаараҿы ҩыџьара рылагьы ицрыхо, дызмырҭынчуа аҟыба-ӡабарақәа цәырҵуеит еиԥхыҟәҟәа ак аҵкыс егьи аԥыжәара аманы. Урҭ, иҽирдагәарц, ихы ижьарц дшаҿугьы, изааргоит, дҭадыргылоит агәкаҳара: «Итәӷәырԥсеит сыгәҭыха аракәа», «Баша-ԥсакәат саамҭа мҩасуеит», «Сымшқәа сымҵԥаа иама ицоит» ҳәа ихазы ишиҳәогьы, ус аламала згәы каҳауа дреиуам. Скәиц хәыҷ-сгәыӷра ҳәа дзышьҭо агәра игоит азоуп «ус ишыдыдуа қәа – ауам» ҳәа иаҵшьны изиҳәогьы.
Аҩымҭа «Схы сжьагәышьоит сыҽсырдагәан» аҿы иаабо аперсонаж зеиԥш хаҿсахьоуп, иаанарԥшуеит ауаҩытәыҩса иԥсҭазаара, еиҭасҳәоит, дырҿиаҩыз, дхархь уаҩыз, аҭахызаргь аранг ҳарак змоу ачынуаҩ иакәыз, идгьылтә ԥсҭазаара шықәԥароу, уи шакәу еибаркны измоу. Абри афилософиатә хшыҩҵак ауп Кәасҭа Герхелиа иажәеинраала идеиатә ҵакыс иамоугьы.
Кәасҭа Герхелиа интимтә лирикаҿы, аҩада ишазгәасҭахьоу еиԥш аханатә абзиабара иазку, уи аҿаратә шықәсқәа аҷараҳәа рышә-гәашә аазыртуа, цәанырра
ҟәымшәышәла ирԥхоу метафоратә еиҿартәышьала еиҿбаау ажәеинраала ссирқәа ибырлашԥсараха иргәылҷҷаауеит. Урҭ рхаҭабзиара аҩаӡара ҳаразкуа, аԥхьаҩ изааигәаны иҟазҵо ҟазарыла иахьсахьарку, еихышәшәо имариоу бызшәацқьала иахьаԥҵо мацара акәӡам. Ииашоуп, урҭқәа зегьы (аҩада зыӡбахә сҳәаз) алирикатә жәеинраала жәеинрааланы иҟазҵо агәылшәараҿы иааныркылауа аҭыԥ «ирхәмаруа» ароль ихадароу афакторқәа ируакуп. Аха ара иҟоуп ихымԥадатәиу даҽакгьы. Уи аҿара иахылҵуа абзиабара аԥсҭазаара аҵабыргхаҭа заҟа иазааигәо, ииашаны иаанарԥшуа ауп. Абраҟа ауп аԥсы ахьҭоу, агәы ахьеисуа ауаҩ игәаҵанӡа инеиуа алирикатә ҩымҭа. Насгьы аԥсҭазаара ахаҭа ишаҟазшьарбагоу еиԥш, абзиабара зҭаауа, иатәнатәуа, зегьы дара ишырҭаху, иахьырҭаху агәадыҳәа ирыцныҟәо, рҳәатәы ханаҵо, ирыххәыцуа иауыҟаху. Иамоуп зны иџьбараӡоу, даҽа зныхгьы ашьац ҟьацырҳәа ишәо аҟынӡа иҟәымшәышәу, иԥсабаратәу ахатә ԥҟарақәа.
Изхысҳәаауа, абри аҩыза аԥсихологиатә ҭагылазаашьа аелементқәа ҳара иаабоит Кәасҭа Герхелиа иажәеинраала «Бцеит бара» аҟны. Алирикатә фырхаҵа абзиабара дамҽхак, ихылԥа аҵыс ҭаҳәуа, дырԥеиԥеиуа дшамаз, дшымгәыӷӡоз иеижьеит, импыҵыԥрааит. Ари, ҳәарада арԥыс–цәгьалаихьааигоит,уимоу,џьоукы еилацәҟәуа деибадырбоушәа, ихыччошәа ибоит. Ииашоуп, изурызеи, сақәшәеит ианакәым ҳәа игәы иҟажарц иҭахуп, аха иауам, ихьаа бааԥсны ицралеит бзиа иибоз аԥҳәызба лцара.
Абар зынасыԥ зымпыҵыԥрааз алирикатә фырхаҵа иҭагылазаашьоу:
Схала, схала, схала схәыцра санахан, Сеидырххала аҭӡамцқәа срыбжьахеит. Ураҭагалан ацха-фҩы лаҳалаҳан Ианкәазо, са сгәаҵан ҭацәрахеит.
Арԥыс иҿара иахылҵыз абзиабара дзыргәырӷьаша анасыԥ лаша шинамҭазгьы, иара убранӡа иуаҩра ҳаракуп, насгьы гәыла-ԥсыла дылҿынҵәаауа бзиа дибоит, лара лзы иара, изқәымҿиаз хаҵак иаҳасабала длызгәааны иаҭәам, иаамысҭашәам ажәак иҿиршәом, уимоу, «бараӡәк бакәзарц схьаа зыртәара» ҳәа длыхәаԥшуеит. Егьирахь, апоет илирикатә фырхаҵа дацәымҩашьо идыруеит ицаз рхынҳәышьа шлымам. Уи арҵабыргуеит иҟаиҵо алкаа:
Ҵхагәаз амра уа уазхьит ҳәа иузҭода, Мамзаргь ҵыԥхтәи ашықәс ҿыц – сынтәа.
Амала аԥхьаҩ изы инагӡаны еилкаам урҭ реиԥырҵра, еиҳа уазааигәаны иуҳәозар, лара лцара зыхҟьаз. Ишԥеилкаатәу арҭ ацәаҳәақәа:
Бцон бара. Лаӷырӡушәа еишьҭаланы,
Ҿымҭ ԥшьшьала ишьҭалон абыӷьқәа. Ҳзеиԥырҵуамызт, ҳаблақәа еидхаланы, Иматанеиуа «Мап!» – ҳәа иҳәҳәон ҳагәқәа.
Аҩыџьагьы рыгәқәа «Мап!» ҳәа иҳәҳәозҭгьы, нас иҟалеи еиԥырымҵыр амуа? Араҟа, сгәанала, автор иперсонажқәа рхаҿра харҭәааны иаҳзырбо детальқәак рызхом. Иахәҭазар ҟаларын арԥыс абасҟак дызҿынҵәаауаз, ихьаа зыртәара лараӡәк лакәны ииԥхьаӡоз аԥҳәызба лцара мзызс иамоу ацәаара, маҷк иадамхаргьы, ҳнықәирԥшыр, избанзар, уажәы излаҟоу ала, аилкаа иаша аԥхьаҩ иоуам. Аха убас шакәугьы, «Бцеит бара...» абзиабара иԥсабаратәу аԥан рацәа шамоу ҳзырбо аԥсуа поезиаҿы алирикатә жәеинраала шьахәқәа ируакуп.
Ишдыру еиԥш, абзиабара еиҳау цәанырра ыҟаӡам ауаҩытәыҩса иԥсҭазаараҿы, аха уи еснагь иацзароуп иацрымшәо аконтроль азызуа ахшыҩҵар. Убри азын акәхап афранцыз философ, аматериалист К. А. Гельвеци
изиҩуаз абас:
Кәасҭа Герхелиа иааикәыршаны иҟаз аԥсҭазаара блаҵарыла дагәылаԥшуан. Агәылаԥшра мацара азмырхакәа, иҭиҵаауан, анализ рзиуан иибоз, иаҳауаз, иқәҳа ицоз ахҭысқәа, нас урҭ рахьтә апоезиатә хаҿсахьақәаны иҟаиҵозгьы маҷӡамызт, даҽакала иуҳәозар, афилософиатә хшыҩзцарақәа аазырԥшуаз ажәеинраалақәа аԥиҵон. Убарҭ ирхуԥхьаӡалар ауеит аҩымҭа «Адунеи убас ишоуп».Араҟа апоет аиқәыԥхьаӡара аформалеи, насгьы актәи ацәаҳәақәа куплет-цыԥхьаӡа рефрен ҳасабла ишьҭрақәланы ацәырҵреи, ацәаҳәақәа хзыркәшо ажәақәа (арифмақәа) шьҭыбжьгарала реизааигәареи ирыбзоураны ажәеинраала иаҵоу ахшыҩзцара ҵаулақәа имарианы поезиатә бызшәала еихышәшәо ицәажәеит. Ус шакәу арҵабыргуеит, абраҟа иаазго, аҩымҭа ахаҭа:
Адунеи убас ишоуп: – Џьара аныхәло, џьара шоуп, Ак аныхаау, ҽак ашоуп,
Аӡә иқьар, ҿаӡәы ихәашоуп.
Адунеи убас ишоуп: –
Аӡә шәахәала игәы лашоуп, Аӡә гәырҩала игәы рхәашоуп, Аӡә дымҽыӷыуп, аӡә дыхәшоуп.
Адунеи убас ишоуп: –
Аӡә изы амҩақәа еикәыршоуп, Даҽаӡә имҩа-ҭбаа лашоуп, Иаша дәышкәаӷьазшәа ишшоуп.
Адунеи убас ишоуп: –
Аӡә зегь имоуп, аӡә дыбжоуп. Насыԥ ссирӡа аӡәы изшоуп, Арахь ихы ҭыԥшшоуп.
Адунеи убас ишоуп: – Аџьабааз аӡәы дшоуп, Еснагь амарда даҿоуп,
Иара ихәҭаа арахь еиҩшоуп.
Адунеи убас ишоуп: –
Аӡә ахьыҵхра-џьа дазшоуп, Даҽаӡәых ахьӡы ихьыршоуп, Арахь дызҿу хәаршроуп.
Ажәеинраала аидеиатә-философиатә ҵакы еиҳагьы игәылҭәааны иаабоит аҩымҭа, аҵыхәтәантәи астрофаҿы:
Адунеи убас ишоуп: –
Ацәгьеи абзиеи рышьхәа еивҵоуп. Хәахәеи иашеи еиҿарԥоуп; Ириааиуа – инымҵәаӡо қәԥароуп.
Ааи, диашоуп апоет, аԥсҭазаара инымҵәаӡо қәԥароуп! Уи адагьы аԥсҭазаара ԥхьаҟа изцом, изыҿиом.
Аҟазацәа аӡәырҩы ишазгәарҭахьоу еиԥш, ахшыҩҵак змоу, еилацалоу ажәа апоезиаҿы лымкаала ҳаҭыр ақәуп, аԥхьаҩгьы иара ашҟа дхьазырԥшуа гәаԥхарак изцәырнагоит. Амала, иркьаҿны аҩра ахшыҩзцара аарԥшра мариам, уи иаҭахуп абаҩхатәреи арҿиаратә ԥышәеи. Абри аусхк аҿгьы Кәасҭа Герхелиа имаурҽхәаша, мамзаргьы дызлалукааша ыҟоуп. Уи ҟаимаҭла илшоит рҵакы цҳафыруа ажәеинраала кьаҿқәа рыҩра, апоезиатә хаҿсахьақәа рыҟаҵара, еиҳарак дызхаану ауаажәларратә ԥсҭазаара инаҭо аматериалқәа рыла.
Хыхь иаҳҳәаз ахшыҩзцара арҵабыргразы иаазгоит ҿырԥштәқәак. Абар даргьы. «Ҩ-цәаӷәацәк», «Акапеи кылҵәа», «Маҵурала».
Уажәы актәи ажәеинраала ҳаԥхьап:
Еидцәқәырчылан, лааибарԥш рибаҭом, Адәеиужь ду дара ирзибархом,
Еснагь еишьҭоуп итәҩасуа, ибыҩуа;
Мҩак ианылан шьаҿак рзеицҟаҵом, Зымҩа ак ахоит, егьи наҟ – зымҩа. Абжьааԥны уԥшыр, ҿымҭӡакәа, ашьшьыҳәа, Уӷәк еицахоит рыҩбагь, агәдыҳәа,
Ф-цәаҳәазаҵәык рыла ишьақәгылоит ажәеинраала, насгьы аԥстәқәа роуп изызкугьы, аха заҟа инарҵауланы ауаҩы иԥсабарахь уархәыцуазеи, уимоу, иԥсыҽрақәагьы удырбозеи. Аха зегь акоуп, ауаҩы дануаҩха идгьылтә ԥсҭазаара убас иҟоу феноменуп, диҭахы диҭахым, иҭахы иҭахым адгьыл дызцану, дызхаану аԥсҭазааратә уӷә (анҭ аҩцәык реиԥш) дицахалароуп, уаҳа ԥсыхәажәла имаӡам.
Абас еиԥш иҟоу ахшыҩзцарақәа имырхьааӡакәа иаанарԥшуеит апоет иажәеинраала «Ҩ-цәаӷәацәк».
Аҩбатәи ажәеинраала «Акапеи кылҵәа» акәзар, хыхь ҳзыхцәажәаз «Ҩ-цәаӷәацәк» аасҭагьы ҩ-цәаҳәак рылагьы еиҵоуп, аха автор дҷаԥшьӡа дгәылыршәаны, (ҳамҭак даҳхамышҭуа, ҳабла дхымҵуа аҟынӡа днаган) даҳирбеит змаҵурада ак зымбо (уи имбааит ҳәа акәӡам автор ииҳәарц ииҭаху), ауаҩра ҳәа иауан-иашәан акгьы злам ихаҿсахьа. Ас изҟазшьоу ауаа, аԥсҭазаараҿы имаҷӡам, насгьы урҭ ихәыҷы иду маҵурак анроулак аҽыргәаԥра, ацәаҭачра цәаҩас ишьҭырхуеит, уаргьы уатәарбом, саргьы сатәарбом, уарҭ-даҽаӡәгьы. Рыцҳарас иҟалаз, ус ахымҩаԥгара иҵегь иҳаразкуа амчра рнаҭо џьыршьоит, ргәы заҟа иажьоузеи! Урҭ ауаа – хыхь ианықәтәо, рыҵаҟа
иҟоу зымбо, уимоу, уаас изымшьо, иҟәнызшьо рхаҭақәа ргәы зырдыууа рмаҵурақәа рҟынтә албаара анрықәшәо изеиԥшрахо ауп апоет ицәаҳәақәагьы иҳарҳәо:
Капеи кылҵәа иџьыба иҭамкәа, Ишьаӡамкәа, ишәымкәа, ихамкәа, Ҩызцәас иишьо рнапы дамкуа, Ица иҭамкәа, имгәа иҭамкәа, Дықәхарц дыҟоуп цәгьала, агәы, Маҵурала данлаҟәы.
Апоет иажәеинраала аҵакы хада иаанагоит: ауаҩра аҳәаа дууп, насгьы еилазхәо рацәоуп, убри аҟнытә абла ҷыцеиԥш еснагь игәцаракны ихьчалатәуп ауаҩра нцәахәык еиԥш ҳамҵаныҳәо иаанхартә.
«Жьра-цәарала», «Акапеи кылҵәа» иазааигәоуп ажәеинраала «Маҵуралагьы». Автор араҟагьы фцәаҳәак ирҭакӡаны зсахьа ҭихуа ачынуаҩ, нацәкьыс харшҭыга ҳәа ишырҳәо еиԥш имаҵура дахьаҵаҽырбоз, аӡәгьы дахьатәаимбоз, ддуӡӡаны ихы ахьибоз анаҩсангьы, имазаарын даҽа гра бааԥсыкгьы – аԥсышәала (ихаҭа даԥсыуаны) ацәажәара иаҭәеишьомызт, дланарҟәуазшәа ибозаарын. Аха ахаҳә уршыргьы иԥжәоит ҳәа аҵыхәтәан иара иаҵкыс еиҳабацәаз амаҵура далазҵаз ауаа данеилыркаа, абар иҟалаз:
Дааиуан, дааиуан маҵурала. Дук деиқәшәамзаргьы ҵоурала. Иҟәардә иҵҟьан даныбӷала, Есс дкаууа, ҵаҟа данҭала, Уаргьы уибеит, саргьы сибеит, Иҿгьы аԥсышәала еилгеит.
Апоет игәы изҭамкәа инықәрыҩшәа ауп дышихәаԥшуа амаҵура данамырх ашьҭахь змилаҭ хдырра
ҿыхаз, аԥсышәла зҿы еилгаз ауаҩы. Избан акәзыр, ус иҟоу ижәлар рзын сабаԥк илам, уиқәгәыӷыртә дыҟам, дуашәшәыроуп. Аԥхьаҩгьы убасҵәҟьа ауп дшизыҟоу гәыбылрак ҳәа изихкаауам, дтәымуаҩушәа дибоит.
Аҩада сзыхцәажәаз ажәеинраалақәа («Ҩ-цәаӷәацәк», «Акапеи кылҵәа», «Маҵурала») рыԥсабара злаҟоу ала исатиратә ҩымҭақәоуп узҳәом, уи ажанр рацәак ишацәыхарамгьы, аха ҳаԥсҭазаара аҵабыргхаҭа иалиаауа хаҳара злам ашьцылара бааԥсқәа ҿаԥызҽуа, иҵаурам ахаҭарақәа рыԥсыҽрақәеи рымҽеирақәеи ирықәыӡбны ауаа рахь ицәырызго зларакәу ала, асатира афункциа нарыгӡоит, ирҿацаны, мамзаргьы ирччархәны акәымкәа абжьааԥнытәи поезиатә хаҿсахьаны. Сгәанала, ус аҟаҵара еиҳагьы амч амоуп, изықәку ацәҟьара кыднаԥаауеит. Амала, акызаҵәык иацысҵарц исҭаху убри ауп, хыхь зыӡбахә сҳәаз рҩызцәа ажәеинраалақәа иҵегьы ыҟазҭгьы Кәасҭа Герхелиа играждантә поезиаҿы ҳәарас иаҭахузеи, активра злаз, згәы цыхцыхуаз амч ҿыц ацырҵон анегативтә цәырҵрақәа ирҿагылан ақәаԥараҿы. Урҭ ыҟам ҳәа акәым ас изысҳәо. Жәаҳәарада, урҭ – ашьцылара бааԥсқәа ирҿагыланы иқәԥо ажәеинраалақәа ыҟоуп. Аха ҳаԥсҭазаара аӡыхь зырхәашьуа анегативтә цәырҵрақәа ишаабо еиԥш, аҵыхәтәантәи аамҭазы (сара араҟа зыӡбахә сымоу Асовет ҳәынҭқарра еилазыжьыз Горбачиов иаамҭа ауп) ирацәахо иалагеит, ҳаԥсҭазаара иаҵиаауаз ацәгьамыцәгьарақәа рракәақәа иҭәҟәырԥссацәеит. Убри аҟнытә урҭ ирықәыӡбо апоезиатә мцаԥшь згәылҟьо (ахыцқәа ирҭакны исҳәоит араҟа асатирагьы, аиумаргьы, ажәамаанагьы еиҳагьы иаҭахуп, ахархәара рымазароуп) аҩымҭақәа рацәазароуп системак еиԥш, еихсыӷьрада еишьҭаргыланы ажәа сахьарк иамоу амагиатә мчы меижьарада изықәку ирнырыртә, иархәыцыртә еиԥш.
АХАЦЫРКРА
Аԥсуа сахьаркыратә литератураҿы апоема, ихадароу жанрк аҳасабала, аҽышьақәнарӷәӷәеит, адацԥашәқәа арҵаулахьеит, насгьы доуҳатә мазарак еиԥш иахәаԥшуа, изҭаху, гәыкала иазыҟоу аԥхьаҩцәагьы аиоухьеит, уи амаҵ азызуа ԥсыс иахоу ҳпоетцәа хатәрақәа ирыбзоураны, ахы акит Дырмит Гәлиеи Иуа Коӷониеи репикатә рҿиамҭақәа рыла. Иаҳҳәап, Дырмит Гәлиа иаԥҵамҭақәа: «Арԥызбеи аԥҳәызбеи рышәҟәы», «Аԥсназы ашәа», «Ажәлар рзы ашәа», «Ҭагалан ақыҭан», «Сара схәышҭаара». Иуа Коӷониа: – «Зосҳан Ачбеи Жанаа Беслан иԥацәеи», «Наҩеи Мзауҷи», «Абаҭаа Беслан», «Маршьанаа шықәеибахыз», «Ашәы Данаҟаии аҟарач Бакәыкәии», «Мшәагә-кьаҿи Папба Рашьыҭи», «Хмыҷ шәарыцаҩ ныҟәаҩы», «Ашәануа Мырзаҟан».
Ҳмилаҭ литературатә критика ашьаҭаркҩы Хәыхәыт Бӷажәба иҩуан: «Аԥсуа поема шьҭа атрадициагьы амоуп. Аԥсуаа жәытә-натә аахыс ирымоуп ажәеинраалала еиҿкаау аепостә ҳәамҭақәа, урҭ ирыхьӡуп афырхаҵаратә поема ҳәа. Абас иҟоуп еицырдыруа апоемақәа: «Ԥшькьаҿ-иԥа Манча хаҵеи Баалоу-ԥҳа Мадинеи», «Инаԥҳа Кьагәа», «Кьахь Ҳаџьараҭ» убас иҵегьы. Иара нарҭаа ирызку аепосгьы, уажәы излеилаҳкаауа ала, ажәытә жәеинраалала иҩын ҳәа иуԥхьаӡартә иҟоуп. Уи – епопеиан»*.
Ҳҵарауаҩ ду ас аниҩуаз, 1958 шықәсазы акәын. Усҟани уажәи еиҿурԥшыр, имҩашьо иубоит, ҳмилаҭ литература заҟа ԥхьаҟа ицаз, иҿиаз, абаҩхатәра ссирқәа зманы еиҵагылаз абиԥара ҿыц заҟа рылдыршаз. Ҳлитература аҿиара апроцесс зегьы акәымкәа иара апсуа поема ажанр амацара атәы ҳҳәозар, илабҿабаны иаабоит иҳамоу аихьӡарақәа хыԥхьаӡаралагьы хаҭа* Х.С. Бӷажәба. Аԥсуа литературазы. Аҟәа: Аԥҳәынҭшәҟәҭыжьырҭа, 1960. Ад. 206–207.
405
бзиаралагьы. Ииашоуп, акы згым, инагӡаны ихатәроу шамахаӡак акәымзар, џьаргьы иуԥылаӡом. Ари ацәаҩа алитератураҿгьы иубоит, аха уи даҽа зҵаароуп, араҟа иаҳзаԥшьуам.
Сыззааиуа, Хәыхәыт Бӷажәба «Иахьатәи аԥсуа поема» ҳәа, зыхьӡу ҳакритика зырлахҿыхыз астатиа аниҩыз ашьҭахь акыр нҵы ауп Кәасҭа Герхелиа ипоема «Ахацыркыра» адунеи анаба. Уи раԥхьаӡа икьыԥхьын ажурнал «Алашара» адаҟьақәа рҿы, нас иагыз-иабзаз уҳәа игәы еихьызшьуаз аҭыԥқәа рҽеины, ихарҭәааны иҭижьит. Аҟәа ашәҟәҭыжьырҭа «Алашара» аҿы 1980 шықәсазы иҭыҵыз иажәеинраалақәеи ипоемақәеи еидызкыло ишәҟәы «Ацәлаа анышәҭуа» иагәылаиҵеит. Сара уажәнатәгьы сацәымҩашьо исҳәоит ари аҩымҭа аԥсуа епикатә ԥҵамҭақәа, иахьа уажәраанӡа ҳлитература иаланагалахьоу акы еиҵам ҳәа. Уи асахьаркыратә напҟазара аганахьалагьы, аидеиатә ҵакы аганахьалагьы игәылҭәаау епикатә ҩымҭоуп. Насгьы иара аԥҵамҭа ианыԥшуеит авторлымкаалаигәцаракны,аџьабааду адбаланы,ижәлар гәакьа рышҟа имоу ҳәаа змаӡам абзиабара агәылыжжуа ишыҟаҵоу. Еиҭа аҩымҭа угәазырԥхо, уадзыԥхьалоу, иара ахь иухо афакторқәа ируакуп акомпозициа аганахьала, аиҿкаашьа аҿыц-цәа ахьахоу, насгьы автор иааирԥшуа зымҽхак ҭбаау аҭоурыхтә хҭысқәа хьыӡҳәала иалкаау аперсонажқәа рцәаара шумбогьы акырӡа удырхәыцуеит, еиҳарак ҳаԥсадгьыл нахьхьиӡа аахыс иахҭынхьаахьоу иахьа иҟалазшәа, лаԥшҿаба иубозшәа уагәыланарԥшуеит, ихаҿсахьақәаны ицәырҵуеит. Араҟа, ҳәарас иаҭахузеи, апоет ипоезиатә дунеиқәыԥшылара иамоу анаӡааӡара шьардаӡа аҵанакуеит, уи ауп аемоциа зҵоу ажәа сахьарк ҳәаақәызҵо, алшара азҭо апоема зегь рыла игәылыршәаны аҟаҵараҿы.
Хара сцаанӡагьы иазгәасҭарц сҭахуп «Ахацыркыра» ишамоу, абжьааԥнытәи алирикатә-ҭоурыхтә поемақәа излареиԥшым, изшьашәалоу изларылукааша даҽа ҷыдаракгьы. Уи убоит, имырхьааӡакәа, иааԥшуеит аԥҵамҭа ахьалаго актәи ахы инаркны. Уи убри ауп – аԥсабаратә цәырҵрақәа рпеизажтә сахьақәа, насгьы ихадароу рыԥшӡагас, мамзаргьы ԥсеиҭакрак аҳасабала, автортә хьаҵрак еиԥш акәымкәа. Урҭ автор иҭихуа апоезиатә сахьақәа апоемаҿы ицо, ицәырҵуа ахҭысқәа ирықәҿырҭуеит, ридеиатә ҵакы дырӷәӷәоит, аԥхьаҩ ицәаижьы ианырыртә, ихьааигартә аҟынӡа иҟаҵоуп. Ишаабо еиԥш аԥсабара апеизажтә сахьаҭыхра автор далагоит апоема аԥхьатәи ацәаҳәақәа инадыркны. Ҳрыхәаԥшып ус шакәу ҳзырбо ҿырԥштәқәак ааганы:
Наҟӡа, џьара, дгьыл ссирк аҵан, Жәҩан џьоуҳар иаҵәарак амҵан, Иџьоуџьоууа – бырлашԥсаран, Иблахкыган тәыла ԥшӡарак Налибаахуеит аимыггарҭа, Ибымбылха ҭынч ииарҭа, Дахьылаиоу уи дбырфынха.
Арҭ метафорала иаарԥшу асахьақәа, зылаԥш иҵашәо «Анбан» шәҟәы иаԥхьоз, аха ацәа зиааиз ахәыҷы иоуп. Уи ԥхыӡла иибо анаҩстәи асахьақәа еиҳагьы аԥхьаҩ азҿлымҳара рзиуеит, избан акәзар, ԥхьазгәаҭарак аҳасабала, ахәангасҭа дықәирԥшуеит аҩымҭаҿы иҟалараны иҟоу ахҭысқәа, иҵегьы уазааигәаны иуҳәозар, апоет иобиект хада амҽхак шыҭбаау, аидеиатә ҵакгьы шактуалтәу, аҭоурых аҵантә абжьы иааиуагьы, иахьатәи еилашәа-еилыҵуа ҳаамҭа џьбара шақәҿнаҭуа:
Аҵх таатиуеит икаииа,
Аҵла шәшьырақәа кариа, Ажәҩан ӡыжьраҿ амза ӡсоит,
Еишьылӡа ауада иҩнаҷҷоит. Ԥшакгьы наслоит ахәхәа-хәхәа, Арԥыс дшыцәоу уа дҭахәхәа, Рыбла ҭшашақәа ыршаԥ-шаԥуа, Зны инаԥырхуа, зны икәаԥ-ҷаԥуа, Имыҵмыџьха рқьышәқәа рхаччо, «Амаалықьцәа ихоуп» ихха-ччо.
Абри арԥыси, уи «Шьышь-наани» ҳәа ашәа изызҳәо ани, автори роуп апоемаҿы персонаж хадақәас иалоу. Убарҭ ирыбзоураны ауп ишааԥшуа аԥхьаҩ иԥсадгьыл наџьнатә аахыс иахнагахьоу лоунытә ихьааигартә, уаҵәтәи алахьынҵазы ҭоурыхтәла дхәыцыртә игәы цҳафыруа дҟазҵо аромантикатә-цәа зхоу ахаҿсахьақәа.
Кәасҭа Герхелиа ипоема афилософиатә ҵакы ирҵауларц, ҭоурыхтәла ҳархәыцырц азыҳәан ииҳәарц ииҭаху злааирԥшыша, ипоетикатәуп ҳәа иуԥхьаӡаша аметод иԥшааит. Уи убри ауп: ан лашәақәа, лажәабжьқәа, ллакәқәа, «Шьышь-наани» иацҵаны, иалаҵаны лхәыҷы иалҳәо акыр рҳасабуеит аҩымҭазы. Урҭ аԥшьцәаҳәак баша ишьҭрақәлан, мамзаргьы рефрен ҳасабла иаҳԥылом акәаԥ еҵәассақәа рыла иалкаау ахқәа рынҵәамҭаҿы, даҽакала иуҳәозар, ахҭыс ҿыцқәа, аҟаларақәа цәырҵцыԥхьаӡа рҵакы ҿыцҳҳараӡа иаақәгылоит. Уи адагьы, урҭ даҽа ролькгьы нарыгӡоит, иаҳҳәап, апоема ишлирикатә ԥҵамҭоугьы, акомпозициа аганахьала асиужет еиднакылоит хараӡа ииасхьоу, аамҭа ихнаҩарц, иаҵәахырц иаҭаху ахҭысқәа еиҳа иааскьаганы,насгьыуцәа-ужьы ианырыртәиҟанаҵоит,ансарс ҳәа акәымкәа, ан «Шьышь-наани» ззылҳәо лхәыҷы аԥсҭазаараҿы аразҟы бзиа имазарц шылҭаху унарбоит агәрагара ду аҵаны.
Уажәы ҳаԥхьап уи аҭыԥ, избанзар, апоет ицәаҳәақәа рҵакы дара иреиӷьны аҳәара акы, иуадаҩуп, ҩбагьы,
аҩада исҳәаз ахшыҩзцара имырхьааӡакәа идырҵабыргуеит:
Ихы-иҿы лаша мырхәаган, Дыцәоуп ан лгәазырҳага. Изгымхаша анра-аԥара, Уи дызҵеиу Аԥсынра.
Апоема «Ахацыркыра» афырхаҵа хәыҷы иан лажәабжьқәа, ллакәқәа, лашәа «шьышь-наани» дызҭаргалаз ацәа-хаа изаанагаз аԥхыӡ ссирқәа ирылибаауеит ижәлар рдоуҳатә культураз акырӡа иаԥсаны иҟоу аепостә ҳәамҭа аҟнытә Гәында-ԥшӡа лхаҿсахьа, Нарҭаа дуқәа рфырхаҵара уҳәа убас жәпакы. Абар Гәында лхаҿсахьа ссир ацәа-хаа иҭахәхәа иамоу амаалықь ԥхыӡла ихаҿы ишааиуа:
Сахьа ссирӡак иаԥхьа иҿыхоит: Хаҿы лашак, лыбла қаруан,
Саара илеиуа, лыхцәы кьларуа, Амреиԥш дыԥхоит лара длакәха...
Нарҭ Сасрыҟәа ицәырҵра акәзар (еиҭа аԥшқа иԥхыӡала), абар автор аԥсабара ацәырҵра ицырхырааны ишсахьаиркуа: «Ашьхара идыды-мацәысын, Ауеиа бааԥс урҭ ирысын, Илаҳәын, ирмоуа хгарҭа, Ианеилаха»... аамҭаз:
Иқәарқәашьеиуа, митә ҟаҵо, Адгьыл аҵа абжьы наӡо,
Рашьк шьацәқәасын икьыркьырхит, Арԥыс иҟалаз идырхит,
Ихҿа жәҩанаҿ ицырцырхит;
Еҵәак лалҟьан икәкәаӡа,
Илеиуа, илеиуа, ижжаӡа.
Аҽыԥ – ацыԥхь аҿыдды,
Ишаԥшаԥуа ианлықәҳа адәы,
Рызегь акәшан инатәахит,
«Ух, шьыр-шьыр» ҳәа рыҽдырԥхахит. Рыԥсқәа рылалт, иӷәӷәахеит, Ркәалӡқәа, рабџьарқәа еилыԥхеит.
Ас ахаҵара ду ҟазҵаз, ҳәарада, Сасрыҟәа иакәын, еиқәирхазгьы иашьцәа Нарҭаа дуқәа роуп. Уи нахыс урҭ адоуқәа ирабашьит, рыхәҵәы-мҵәы ықәырхит. Аа ари асахьагьы:
Абӷа ҵысит ҳаӷеиҭа: Ихәаа-заауа адоуқәа,
Оума рымшха ижәылт, иқәԥеит, Адгьыл шит, ахаҳәқәа еиҟәԥеит, Алҩа хчылт, анышә ҭдырԥԥеит...
Аха адоуцәа акгьы рылымшеит, иаҵахеит, Нарҭаа рдоуҳа амч рнаҭон, аиааира ргеит. Абри аепизодгьы аҩымҭаҿы игароу аԥшқа иԥхыӡ иаланы ауп ишымҩасуа, амала ан лылаԥш хаа ахны, иацны. Уи аҩымҭа идеиала аҵакы арӷәӷәоит, ан лыхшара ишҟа илымоу ацәанырра амч анаҭоит, иузааигәанатәуеит митә зхыҵуа, амиф-цәа зхоу, аха иҭоурыхтәуп, насгьы ҳажәлар знысхьоу акоуп ҳәа ззуҳәаша ахҭысқәа.
Апоема «Ахацыркыра» аҟны апоет еизадоу хроникатә ҟазшьала исахьаркны ҳагәылаирыԥшуеит ҳажәлар рҭоурыхтә ԥсҭазаараҿы зышьҭамҭа ӷәӷәала иану ифырхаҵаратәу ахҭысқәа, иара убас аамҭеиҭасра акырынтә изҭанаргылахьоу амыҟәмабарақәа. Араҟа аԥшқа иԥхыӡ иалубаауа, ддоумыжьхаха ҟазарыла исахьа ҭыхуп Абрыскьыл. Уи иԥсадгьыли ижәлари рхақәиҭразы
амч еиқәаҵәақәа драбашьуеит, аха иаӷацәа, ажәлар аҭынчра рмоурц зҭахыз, даҵадырхоит, деиқәԥах аҳаԥы лашьца дҭаҿарҳәоит ҳәагәыжьла. Убас шакәугьы, уи уаҟагьы дықәԥоит, аиааиреи ахақәиҭреи дырсимволны даанхоит ижәлар ргәаҿы.
Лаԥшҵашәаран аԥшқа изцәырҵуа анаҩстәи асахьақәа ракәзар иаҳдырбоит аԥсуа жәлар рҭоурыхтә ԥсҭазаараҿы ирзыҟалахьоу, изықәшәахьоу атрагедиақәа зегьы иреиҳау атрагедиа – амҳаџьырра – амилаҭ мчыла рыԥсадгьыл иахыкәыкәааны рхырҵәара иазку, угәы ҭызшьааша аепизодқәа. Ари аҩыза арыцҳара ду ауаа ракәым аԥсабараҵәҟьагьы ианыԥшит абас еиԥш ала: «Рылахь-рыџьымшь еимарџьахәны, Рыбла рызхымтуа, алҩа иахәны Игылоуп ашьхақәа шәиқәаран», избан акәзар:
Ицәқәырԥоит амшын ҵлашәыран, Исамсал еиқәаҵәашәшәыран, Игазҽазуа ӷбақәак хыхыуп, Иқазықаз уаала иҭәыхыуп. Игәыҭшьаагоу гоит рмыткәма; Иҿыж-мыжуа амызгәыҭқәа,
Аӷба цоит амшын ихыла, Ауаа еигәыдҵо хыла-гәыла.
Арҭ ҳмилаҭ абӷа шшара ԥызҵәаз, игәыҭшьаагоу асахьақәа автор иаҳирбоит аҩымҭа аханатә иаманы иаауа асиужеттә композициа иаласаны, аха игароу, ан лгәыӷрақәа зегьы лыԥшқа, лымаалықь дызлоу аԥхыӡ-хаа сахьақәаны иалибаауа. Ари апоетикатә мыруга автор изыҟаиҵаз атәы алада иазгәасҭоит иахьаҭыԥу саннеилак. Уажәазы, аԥхьаҩ ухаҵкы, апоемаҿы исахьақәаны ицәырҵуа ахҭысқәа иҵегьы ҳнарышьклаԥшып, ҳалаԥш нархаагап, избанзар, уаҟа ирацәоуп иаатуа, аԥхьаҩ акәиц еиԥш ицралоу, ҳажәлар рҭоурых адаҟьақәа.
Аҩымҭа «Ахацыркыра» аҟны игәцаракны, исахьаркны, аҭоурыхтә факт иалхны иҟаҵоуп (арахь нацәақәкыла рыхьӡ мҳәакәа, аха дара шракәу удырыртә) Аԥсны ақырҭуа меншевикцәа рхатәымчра иахаԥаз ахҳәаны, Асовет мчра шьақәзыргылаз ҳаԥсадгьыл аҵеицәа иашақәа рхаҿсахьақәа. Иҵабыргыҵәҟьаны, апоемаҿы ари аҭыԥ иреиӷьӡоу ахқәа ируакуп, уанаԥхьо иацы акәушәа убла ихгылоит Аԥсны ахақәиҭразы уи аҵеицәа гәымшәақәа ирхыргахьоу амыҟәмабарақәа, иаадырԥшхьоу, алакә аҿгьы зеиҭаҳәара мариам афырхаҵара, ианаҭаххагьы Аԥсадгьыл азы ахамеигӡара.
Аԥсны ахақәиҭра азаазгаз ахацәарԥар доумыжьқәа абар автор рсахьа шҭихуа:
Рҳазырҭрақәа еиқәыҟәарашха, Рӡара еихатыр, идауаԥшьха, Ргәышԥқәа аҩычоит еихданы, Еимхәыцшәа ирыԥху рџьаԥҳаны. Рмаҟа рҟама раӡныԥсаран, Рҿанԥшылара хырцаран, Ашьанҵа иалхны ирҭәақәоушәа, Итәоуп ныха чаԥақәоушәа.
Абарҭ адауаԥшьқәа рыгәҭа ихьӡ аартны имҳәазаргьы (нацәақәкыла дызусҭаз уҳәар ауан, аха аԥхьаҩ ихала дидырырц иҟаиҵеит ус еиҳа еиӷьуп ҳәа иԥхьаӡаны), имҩашьо ухаҿы иааиуеит Аԥсны аҵеи ду Нестор Лакоба ихаҿсахьа лаша. Уи иҩызцәа Ефрем Ешбеи, Николаи Ақырҭааи рыжәлар инараԥгылан, Аԥсны ақырҭуа меншевикцәа ықәцаны, ахақәиҭра азааргеит, Асовет мчра шьақәдыргылеит.
Амала, апоемаҿ абри аҭоурыхтә факт ахьаҳәо аҭыԥ аҿы автор илшон аԥшқа иибоз асахьақәа иҵегьы дырзааҭгылар, даҽакала иуҳәозар, Аԥсны аҵеицәа дуқәа:
Ефрем Ешба Николаи Ақырҭаа абри аҭоурых хҭыс ду аҿы еивыӷӷа еивагыланы (аԥсҭазаараҿы ишыҟаз еиԥш) иаҳирбар, аӡәык ихала иакәымкәа. Усҟан, ҳәарада, аԥсҭазаара аҵабыргхаҭа еиҳа иазааигәахон, насгьы иагьҳақын.
Ииашоуп, апоет урҭ хыхь зыӡбахә сымоу Аԥсны аҵеицәа, дуқәа ирызкны апоема имҩит, уаҟа сахьақәак роуп ицәырҵуа, аха иага убас акәзаргьы, сара сгәанала, убарҭ аепизодқәа рыҿгьы урҭ ауаа ргәалашәара ахәҭазар ҟаларын.
Иара убас ҳзыхцәажәо аҩымҭаҿы ан лгәазырҳага лыԥшқа-маалықь иԥхыӡ сахьақәа ирылубаауеит 1941– 1945 шықәсқәа раантәи Аџьынџьтәылатәи еибашьра Дуӡӡа угәалазыршәо, насгьы Аԥсны аҳҭнықалақь аҿы иҟалаз ахҭыс хлымӡаах. Иеиҭымхаз, занацәеи забацәеи аибашьраҿы иҭахаз, ихҵәаз, ихыԥсааз ахәыҷқәа зҭаз аӷба Аҟәа асқьала иаадгыларц хәыҷӡак шагыз афашистцәа реибашьыга ҳаирпланқәа иларышьҭыз абомбақәа иҵаадырҟәрылеит. Ари гитлертә фашизм ахаҿра аазырԥшуа афакт хадақәа ируакуп. Зыбыз ада зыхәламыз ахәыҷқәа абас ирызныҟәаз ауаа хәымгақәа игыгшәыгқәан акәымзар, уаҳа изакәыз!
Абри аҩыза агыгшәыгра – ауаҩы ицәымӷра – заҟа ирылаҽыз аадырԥшит ақырҭуа фашистцәагьы Аԥсны жәлар Рџьынџьтәылатә еибашьра анцоз (1992–1993) ахәыҷқәеи, аҳәсеи, абыргцәеи зҭаз авертолиот Лаҭа ианахыԥраауаз аамҭазы.
Ҩажәак еихысҳәаалоит, усҟан абри атрагедиа адунеи зегьы иаҳартә, иақәыӡбартә изыҟамлеит. Изларылшоз ала Шеварднаӡеи уи идгылаҩцәеи адунеизегьтәи акьыԥхь аҿаԥа аҿарҵеит, ҟыԥ азымҳәо рнапы хәымгақәа рыла иржәагәеит. Уимоу, нацәкьыс харшҭыга ҳәа шырҳәо еиԥш, рыбнауаҩра ааԥшуа ианалага, дара аԥсуаа иҭадырхазшәа аверсиа гәарарҵеит, ркьыԥхь абарабан иасит. Аха жәлары рҳақ ыҟами! Уи иаҵысны, ма иахыԥаны ицахьада? Аиаша мааԥшыр ауама?!
Аҟәа амшын аҿықәаҿ ахәыҷқәа зҭаз аӷба анҵаадырҟәрыла аҽны аԥсабараҵәҟьа аа изеиԥшраз:
Нас ибахуеит: цқьагьы ишамкәа, Хаара мацәак аҵаӡамкәа, Аԥыџь кыдышьшь еиқәышьшьы, Аԥсабара ԥшуп шьыжьы.
Ари, жәаҳәарада рыцҳара дук иадыргоуп, ԥхьаҟа иҽеим, зынӡа иуаҩрам, ухаҿы иузааго акы амш ишаԥеиԥшу аԥхьаҩ заанаҵгьы иныруеит.
Аа нас иҟалаз закә рыцҳароу, уаӷеимышхара:
Ӷбак аӡы иххалт ахала,
Ахәыҷқәа арымӡаа, – ахыцәхәыц, Ахәмар, ачча урҭ ирцәыӡ, Ирыцҳахәха ишәаҟьаны, Агәырҩацәгьа рҿатәаны,
Уи аӷба иҭоуп еибархьыусыууа. Ажәҩан ахьынтә ус иуыууа, Ҳаирпланқәак лаҳәаҵас
Иҟыруа, ҵаҟа иҭало цас, Игәыҭҟьагаха инархалоит; Дгьыли-жәҩани амца рбжьалоит: Ирыҵахыст, оума ҵысит, Абзарбзанқәа идырдыдит; Игәыҭҟьа-ԥсыҭҟьаха, рыҽдырԥсит Ахәыҷқәа зегь. Ус митәыла Иԥжәеит уамак, ибгеит атәыла, Акараҳәа аӷба еиҟәԥеит, Ацәқәырԥ халан еилаҽҽеит, Амцабз алҟьеит ихәхәаӡа,
Алҩа иалыхәхәа икәкәаӡа,
Аԥҽыхақәа ҵаҟа итәахуеит; Ҵысхәшәа ахәыҷқәа аӡы иҭаԥсахуеит, Ԥсыхәажәла амам рыҭгара,
Урҭ аҿгәышьоуп анҵәара.
Араҟа иҟалаз атрагедиа автор дахаанны ибла иабазшәаҵәҟьа ауп асахьа шҭихуа. Сгәы иаанагоит, дарбан ԥхьаҩызаалакгьы ари аҭыԥ ихәы-ижьы қақаӡа иамыргылакәа дзаԥхьом ҳәа, избанзар, убранӡа цәанырра ҵаулала иҟаҵоуп, иаарԥшуп гәыбылрак, рыцҳашьарак злам афашист гыгшәыгқәа рхаҿсахьа хәымга. Убасҵәҟьа убла ихымҵуа ихгылоуп анаҩстәи ахҭыс ахәыҷқәа ртрагедиа аазырԥшуа, автор ҟазара дула иҭихыз асахьақәагьы.
Аԥшқа-амаалықь ацәа даналаз, иан лашәа-хаа игәы иқәыҩуа ԥхыӡла иҭааз, иибоз иԥсадгьыл ду аҭоурых адаҟьақәа иҟалахьоу ииасхьоу ракәны еиқәнаҳәалоит, насгьы аԥсҭазаара ҵыхәаԥҵәара шамам, аԥеиԥшхә шыбзиоу ҳанаҳәоит, ишьақәнарӷәӷәоит аҩымҭа хзыркәшо аҵыхәтәантәи ахы. Уи зынӡа 38 цәаҳәа ыҟоуп. Аԥхьаҩ ухаҵкы, саҭоумҵан маҷк исцәоуцәахаргьы, исҭахуп убарҭ ацәаҳәақәа шеибгоу иаазгарц, избанзар, апоема аидеиатә ҵакы уҳәару, автор аԥшқа иԥхыӡала ииҳәарц, иааирԥшырц ииҭахыз уҳәару, насгьы инапҟазара уҳәару зегьы араҟа еилыхха иаабоит комментариак рҭахӡамкәа. Ус анакәха, ажәа раҳҭап ан лыԥшқа маалықьи апоети:
Иԥхоит амра хьы-шәахәала, Арԥыс ажәҩан дхоуп дхыхәхәала, Ӷба ссирк дақәтәоуп ицырцыруа, Зхала зегьы збо, издыруа, Еилыџьџьо еҵәаџьаа дрылоуп. Ана тәылоуп, ара тәылоуп, Дынкыдгылоит, даакыдгылоит,
Дахьнеилакгьы игәырӷьо иԥылоит. Лбааҟа мшын иаҵәак аҿықәан Ашьха-ӡыш цыҩцыҩқәа рымҵан, Еилыџьџьаауа бырлашԥсаран, Иблахкыгоу тәыла ԥшӡаран, Дналаԥшыхуеит мра-каҷҷаран, Ашәа каҩуеит гәырӷьа-чаран, Ахьхьа-џьџьаҳәа, амра рҽаҭа, Ахәыҷқәа хәмаруеит гәата-бӷата. Ана ақәаҵа, ара абаҳча,
Ашәҭқәа гәылҵын ианиҿачча,
Игәы ҭгәырӷьаан, акыркырҳәа, Ибжьы нхиҵоит. Ахыр-хырҳәа Ицәаз иангьы, дыцәамызшәа, Адунеи ду амаа лкызшәа,
Дгәырӷьо даақәтәоит, лыбла лхаччо, Лыԥсынҵры дгәыкуа диҿаччо. Адәы иқәлахьеит ашара.
Ҭынчроуп, адгьыл иамам шәара, Жәлар рџьа, рылша, рбаҩхатәра, – Аҳра ауеит абарақьаҭра.
Амхқәа, абаҳчақәа зазоит, Ираӡнышха аӡаӡа аҳәоит. Шәахкыс иҟоу зегьы здыруа, Аҵар шәаҳәоит иҷырҷыруа. Ихы-иҿы лаша мырхәаган, Дыцәоуп ан лгәазырҳага,
Ан лгәыӷырҭа, лгәыкыра, Уаҵәтәи амш ахацыркыра, Изгымхаша анра-ԥара,
Уи дызҵеиу Аԥсынра!
Апоема «Ахацыркыра» аҩышьа аформа атәы ҳҳәозар, уи иаадыруа, насгьы ари ажанр аҿы нахьхьиӡа аахыс зхы бзианы иаазырԥшхьоу аклассикатә поемақәа иреиуоуп, ирыжьрацәароуп. Автор даҽа «мода» ҿыцк «ацәашәҵатә» ала «еилеимҳәеит» аҩымҭаҿы иаарԥшу ахҭысқәа, ахшыҩзцарақәа. Аԥсны жәлар рпоет, академик Баграт Шьынқәба истатиак аҿы ишазгәеиҭаз еиԥш, «Аҩра знапы алазкыз џьоукы-џьоукы ирнубаало «ачымазара» ҳпоезиа гәакьаҿы ишьақәгылахьоу атрадициа атәамбара, аҵанӡа инаӡоу авагылара, «схатәык сырҿиоит» ҳәа уеизгьы-уеизгьы аҽхьакра, ишакәхалак ажәақәа рылахәмарра, реилажьра»*, иҵасхәымызт Кәасҭа Герхелиа. Абри ацәаҩа – аклассикатә канон ақәныҟәара уи иепикатә ҩымҭақәа рҿы мацара акәымкәа, ипоезиа зегьы аҿы имҩашьо иубоит. Сыгәгьы иаанагоит абри апоет ирҿиара ахаҭабзиара ҳаразкыз афакторқәа ируакуп ҳәа.
Зыӡбахә ҳамоу аҩымҭа абызшәа заҟа ицқьоу еилыххоу исахьарку зырҵабыргуа аҿырԥштәқәа ҩаԥхьа раагара салагом, избанзар, сгәы иаанагоит уи аԥхьаҩ иубоит ҳәа, аҩада санахцәажәоз имаҷымкәа иагәылызҩааз апоезиатә цәаҳәақәа рҿы. Аха иага убас акәзаргьы, акыкҩбак раҟара, насгьы еиҳа иҟазшьарбагоу алыскаарц сҭахуп аҩада исҳәаз сыхшыҩзцара ашьақәырӷәӷәаразы. Апоезиатә цәа-хаа зыҟәну метафоратә хәыцшьала ишеиҿбаау ҳзырбо аиҿырԥшрақәа рахьтә абар: «Жәҩан џьоуҳар иаҵәарак амҵан, Иџьоуџьоууа – бырлашԥсаран», «Ажәҩан ӡыжьраҿ амза ӡсоит», «Инеилаӡҩо ԥштәы рацәала, Ԥсҭҳәак аахылоит ихахьала»: «Рылахь рыџьымшь еимарџахәны, Рыбла рызхымтуа, алҩа иахәны», «Ҽыхәак, амала икәашо, Дыԥан днақәтәахуеит, длашо»; «Амца еишьылӡа иҩахҟьахит, Нас илҭалахт иббаӡа, Алҩа ахылыбб, еиқәаҵәаӡа»; «Шәахкыс иҟоу зегьы здыруа, Аҵар Шәаҳәоит Иҷырҷыруа» уҳәа убас заҟа.
Арҭ аҿырԥштәқәа изгәыло атекст аҿы рҵакы гәылҭәааны иааԥшуеит, даҽакала иуҳәозар, автор ииҳәарц,
* Абаҩхатәра иаша ашьаҭа. Аҟәа, 2015. Ад. 3. 417
изҵышьны иазгәеиҭарц ииҭаху аҭагылазаашьеи ахҭысқәеи рсахьа ҭырхуеит досу ирнаалоу иԥсабаратәу рхатә шәыгақәа рыманы. Абри аус аҟны, сара сахьахәаԥшуала, апоет ицхраауеит, ддырманшәалоит харабӷьара иҟоу ракәымкәа, игәылҭәаау, апоезиатә цәаҳәа-шшәырқәа рыла иахьышьақәиргылоу икуплетқәа. Урҭ ишдыру еиԥш, аԥсуа литератураҿы мацара акәымкәа, ақәра ду змоу аклассикатә традициа иатәышьҭроуп, уахьынтәи иаауеит, аха апоет аԥсуа ԥсы рхеиҵоит каҩрыла, ҳбызшәа иацнарӷызыртә еиԥш ианаалауа.
Абраҟа иазгәасҭаз аҷыдарақәа Кәасҭа Герхелиа егьырҭ ипоемақәа рыҿгьы иубоит, иуԥылоит имырхьааӡакәа.
Ԥхьаҩыкгьы дубап абас згәы иаанагоу; афилософиатә ҵакы змоу, насгьы аԥсадгьыл аҭоурых адаҟьақәа жәпакы еихзыршәшәауа, алирикатә цәеижь ҟәымшәышә зыҟәну апоема афырхаҵа хада избан игароу амаалықь зиакәхеи ҳәа. Ииашоуп, автор аԥшқа иԥхыӡ ала ауп аҩымҭаҿы ицо, иҟало ахҭысқәа (амифтә, алакәтә ҳәамҭақәа инадыркны) ишааирԥшуа, ишаҳирбо. Ус анакәха, азҵаара цәырҵуазаргьы иџьашьатәӡам, иԥсабаратәуп. Сара сыхәҭаахь, ҭҵааҩык иаҳасабала абри азҵаара абас сахәаԥшуеит, еилыскаауеит: Апоет ипоема ахы инаркны аҵыхәанӡа ицо ахҭысқәа, аҟаларақәа агара игароу аԥшқа иԥхыӡқәа рыла изааирԥшуа, апоезиаҿы жәытәӡа аахыс «анаходка» ҳәа изышьҭоу поетикатә мыруга мацараӡам (уигьы, жәаҳәарада, рольк амаӡамкәа иауҟаху, иаӡбауа маҷӡам ахҭысқәа раарԥшраҿы), уи аҳәаақәа акыр ирҭысуеит, автор иаҵаиҵаз афилософиатә хшыҩҵак хара ицоит, аԥхьаҩ ианаҳәо рацәоуп. Ҵабыргуп аҩымҭа асиужет злеиҿкаау, насгьы ицәырҵуа аҭоурыхтә хҭысқәа хроникала (ашықәсқәа шарбамгьы) излеишьҭаргылоу ала, аԥшқа иԥхыӡи иареи рҭыԥан даҽа персонажк дургыларгьы, далауҵаргьы, арҿиамҭа, уажәы излаҟоу ахсаала ҟамларгьы, иацәыӡуа маҷхоит,
избанзар, аԥхыӡ иаанарԥшуа иаҳнарбо ахҭысқәа убранӡа иҵабыргыхаҭоуп, уамажә зыхҭынхьаахьоу амиф аамҭа инаркны ҳаԥсадгьыл аҭоурых иадаҟьақәоуп. Аха Кәасҭа Герхелиа иҵегьы хара дыԥшит, иԥсадгьыл аҭоурых еиҭазҳәо аԥшқа иԥхыӡ баша-маша акы акәны дахәамԥшит. Уи иаҵаиҵаз афилософиатә хшыҩҵак абас иҟоуп: Изызҳауа аҿар – агара илоу инаиркны иан лашәахаа – иацны, аханатә еихсыӷьрада иаҳалароуп иԥсадгьыл аҭоурых иазку аҳәамҭақәа, ахҭысқәа, ахаҭарақәа, ацәгьа, абзиа уҳәа уи иахнагахьоу, зегьы акы аанымжькәа. Убасҟан ауп ани агараҟәҟәа аԥшқа-маалықь ихаҿы, игәаҿы, иԥсаҿы ианнеиуа иԥсадгьыли, ижәлари, ибызшәеи еицакра зқәым рыбзиабара ԥсраҽнынӡа илаҽны, ада дхәарҭамкәа даныҟало. Ианаҭаххагьы урҭ ахфеноменк рзы аԥсраҵәҟьа гәеиҭасрак, хьаҳә-хьачарак аамырԥшӡакәа дшаԥылауа.
Абраҟа, ҳәарас иаҭахузеи, ан лроль зегь реиҳа амч амоуп, зегьы ираԥнагоит азоуп автор ипоемаҿы рефрен ҳасабла изҳаҳауа ан лашәа хаа иазку «Ихы-иҿы лаша мырхәаган, дыцәоуп ан лгәазырҳага, изгымхаша анрааԥара, уи дызҵеиу Аԥсынра!» – ҳәа.
Аԥсадгьыл абзиабара, гәык-ԥсыкала уи азыҟалара ахацыркыра ахьалагоу ан илырҵысуа агараҿы ауп, лыԥшқа изылҳәо ашәа-хаа аҿоуп. Убри азоуп апоет-апатриот Кәасҭа Герхелиа ипоемаҿы ицо ахҭысқәа зегьы игароу аԥшқа иԥхыӡ ала изааирԥшуа. Ус анакәха, анацәа рымацара ракәым зегьы иаҳгәалаиршәоит ахацыркыра ахьалаго игароу аԥшқа идтәалоу, ашәа-хаа изызҳәо, дҭахәхәа дзырцәо ани уи лдоуҳаи рҿы шакәу.
АУАСИАҬ
Кәасҭа Герхелиа аҵыхәтәантәи ипоема «Аусиаҭ» ажәеинраалақәа реизга «Ацәлаа анышәҭуа» иану, имҩашьо иаҳнарбоит абри ажанр аҿы уи инапҟазара акырӡа ишазҳаз, ҩаӡарала ишгәылҭәааз, насгьы асахьаркыратә ҩымҭа аԥҵараҿы аҳәатәы шимоу, аҳәашьагьы заманала дшақәшәо. Араҟа ишьҭыхуп, аԥсуа иԥсҭазаараҿы мацара акәымкәа, ауаатәыҩса зегьы рыдгьылтә ԥсҭазаараҿы ирзеиԥшны ирыхҭынхьаауа, лахьынҵак еиԥш ирҟәынҷабланы харантә иаауа апроблемақәа жәпакы, иаҳҳәап, зегь раԥхьаӡа иргыланы аурыс шәҟәыҩҩы ду Максим Горки еицырдыруа иажәабжь «Ауаҩы иира» (асиужет ииз) Кәыдры ахықәаҿ ииҳәаз, афоризмк еиԥш иаанхаз абарҭ ажәақәа: «Даара иҟаимаҭу маҵуроуп ууаҩны адгьыл ақәзаара» ҳәа ззиҳәаз ауаҩра. Уи шдыру еиԥш, аԥсҭазаара аҵкарқәа зегьы аҵанакуеит, иаагап Аԥсадгьыл абзиабара, ахәышҭаареи азқәаҭыԥи рызҵаара ҭакзыԥхықәрала адгьыл ақәзаара, ауаҩы дааигәаз, дхараз ибзиабара, бзанҵык ацәгьа-мыцәгьа изымхәыцра, аҟамҵара, узлоу укәша-мыкәша иҟоу ауаа, аҳаҭыр уқәырҵартә уҵоураны аҟалара, ананамга, излымшо, аиаҭым игәцаракра уҳәа убас заҟа аҵанакуазеи нбан дула еснагь ҳхаҿы иаагаша ауаҩра!
Абас инарҵауланы сзырхәыцыз, Кәасҭа Герхелиа ипоема «Аусиаҭ» ауп. Иҵабыргыҵәҟьаны, ари аҩымҭа автобиографиатә елементқәа маҷымкәа ишалоугьы уимоу, урҭ рыла ишышьақәгылоугьы, араҟа аҩада ишысҳәаз еиԥш, ишьҭыхуп, ицәыргоуп ауаатәыҩса зегьы ирзеиԥшу, ирхьысуа (арҿиаратә фантазиеи ахыҭҳәааи злахәым, мамзаргьы урҭ рнырра лаԥшҿабаҵәҟьа иумбо) иԥсҭазааратәу аҵабыргхаҭа афактқәа, ахҭысқәа ацәырҵрақәа.
Жәаҳәарада, «Ауасиаҭ» ԥсабаратәла илирикатә поемоуп. Уи ахы инаркны аҵыхәанӡа автор аперсонаж хадақәа (урҭ рацәаӡам) дрывагылоуп, ицо ахҭысқәа дрылахәуп, аҩымҭазы иҳәаақәиҵо шьарданы илаԥш иҵимыршәо ихуп. Зегь реиҳагьы абраҟа аԥхьаҩ цәанырра ҵаулала
иныруеит апоема алирикатә фырхаҵа иԥсадгьыли зынарцәмҩа иқәлахьоу изгәакьоу ауааи иахьамадоу рызқәаҭыԥи рышҟа имоу ҭоурыхтәла узырхәыцуа, ухаҭагьы ударакәац угәалазыршәо гәхьаагарак еиԥшу иааџьоушьартә аҟынӡа лоунытә уеилзыршаауа, ала ахьҭоу ауп алаӷырӡ ахьаауа ҳәа ирҳәо ажәаԥҟа угәалазыршәо цәалашәара ссирк. Аурыс ҵарауаҩ, апедагог ду К. Д. Ушински иҳәахьак аҿгьы иаҵшьны иазгәеиҭоит ауаҩы иԥсадгьыли идаракәаци иара иԥсҭазаараҿы анс-арс ҳәа акәымкәа зегьы ишрыцку. Абар ахаҭагьы: «Будь сыном своей Родины, глубоко почувствуй свою связь с родной почвой, сыновне относись к ней, возврати сторицей то, что получил от нее».
Сыззааиуа, аурыс ҵарауаҩ ду абарҭ иҳәахьақәа ирыҵоу ахшыҩзцара ҵаулақәа имырхьааӡакәа ухаҿы иааиуеит «Ауасиаҭ» уанаԥхьо. Урҭ ааԥшуа рҿынархоит апоема алагамҭа инаркны автор исубиективтә дунеи ҭбаа-ҭыцә ахашәараҵашәара иҭагӡаны. Ааи, хыхь ишазгәасҭаз еиԥш, апоет ихаҭа длирикатә фырхаҵаны, мамзаргьы дперсонажны дҟазҵаз убри исубиектив дунеи иатәу ипоезиатә қәыԥшылара аҳәаақәа ԥсҭазааратә фактла изырҭбаауа роуп.
Дарбанзаалакгьы дахьиз, дахьааӡаз, идаракәац аԥсы ахьҭоу ашҟа дахьыҟазаалакгьы амхылдыз еиԥш ихоит, ҳамҭак имбар агәхьаагара дыкны дагоит, уахь иҩнуҵҟатә иаауа доуҳа мчык иԥхьоит. Ари иахьӡуп – аԥсадгьыл хәыҷы (иқыҭа гәакьа) дызхылҵыз идаракәаци рыбзиабара, рыдлаԥса аҟазаара шамуа, уимоу, изаҟаразаалак хаара-бзаарак шаҵам.
Абас иҟоу аԥисхологиатә ҭагылазаашьа иманы ауп дшаацәырҵуа апоема «Ауасиаҭ» автор, мамзаргьы алирикатә фырхаҵа. Уи ауаҩ иҟалап иԥсадгьыл хәыҷы ааскьа дналс-аалсны имбацзар, иҟалап мышқәак раԥхьа араҟа дыҟазҭгьы. Уеизгьы-уеизгьы уи акәым аус злоу, араҟа
ихадароу агәхьаагара ду зҵоу абзиабареи адаракәац (азқәаҭыԥгьы убрахь иналаҵаны) аҭоурых рызгәдуреи роуп. Ус шакәу аргамаду ирҳәоит аҩымҭа хацзыркуа, излалаго раԥхьатәи ацәаҳәақәагьы:
Сгәы ашьҭыбжь, сгәы аҳәҳәабжь аҳазшәа, Ихтым Ԥанаҩгьы алакҭа.
Ажәҩангьы лыхәҭа гәӡахазшәа, Аҳәҳәыҳәа иауеит аԥсата.
Аԥсабараҵәҟьагьы ииашаны ианыруеит аҩымҭа алирикатә фырхаҵа иԥсадгьыл хәыҷы ашҟа иаара заҟа агәырӷьареи агәыхыҭхыҭреи ацу. Уи ибзиабара заҟа иҵоуроу, насгьы иҵаулоу ҳара иаабоит анаҩстәи астрофақәа рҿы илаԥшҿабаны:
Смааицкәа сыҟоума уажәада, Исуалԥшьоу усуп иара, – Минуҭк сныдгыларгь Ӷәада, Сызцома смааикәан абра.
Рыбаҩқәа ахьыҵоу наӡаӡа,
Саб, саб иашьцәа сзааӡаз,
Урҭ зхылҵыз, кыр нызҵыз, измаӡаз, Мҳаџьырреи – гәаҟреи ирцәынхаз.
Схы сыкәаҽ уаҟа аҳаҭгәынқәа Снарықәыԥшлоит ҭынч сеиқәышьшьы, Ԥыҭрак снагылан, сгәы сгәымкәа, Ԥшьшьала сцалоит снагьежьны.
Аха апоет уажәтәи иаара абжьааԥынтәиқәа иаара иреиԥшым, изцәырҵит ихьаа дуны гәҭыхак. Уи «Ижәылеит мшыншәа ихышхыҵәан, Хәыцрашәк сҿарҳәеит сеиқәԥах; Маҷ-маҷ ихьшәашәоз, иҿыцәарц, Сгәамца еиқәылеит
еиҭах. Ҳаҭгәынк ауп иалысх лымкаала, Егьырҭ зегь нсыжьит насҭха; Ихьзеишь рҳәоушәа доуҳала, исзыԥшуашәа збоит ишанха».
Алирикатә фырхаҵа иқыҭа гәакьа инагӡа-аагӡаны дахьалаԥшуеи идаракәац наӡаӡа иахьамадоу рызқәа ҭыԥ дахьықәыԥшуеи ихәыҷратә шықәсқәа инадыркны, иахьанӡа иааиҵаӷәӷәо аҟынӡа игәаладыршәоит, ихаҭагьы дызлахәу аԥсҭазаара адаҟьақәа жәпакы. Аха урҭ зегьы иҽрыламгалакәа, уимоу, еснагь хашҭра зқәымкәа иԥшьа игәы иҭаршәу иабҵәҟьагьы дивсуеит «Уажә сгәы иҭыхо уи иакәым, Сажәабжь изкуп саб иашьа» ҳәа ҳәаны. Апоемаҿы дфырхаҵа хаданы дагәылсуеит (иццәырҵуа аперсонажқәа рроль аҩымҭазы иаҵанакуа кыр шыҟоугьы) нхаҩҵас иуаҩ нагаз ихаҿсахьа еиҳа ииашаны иуҳәозар, ихигаз ҵкар рацәала еилаз инысымҩа иадҳәаланы автор иааирԥшит аҭоурых иадаҟьақәоуп ҳәа ззуҳәаша еилашәа-еилыҵуа ԥсҭазаара дук аҟәыҵәа.
Уажәнатәгьы иазгәасҭарц ахәҭоуп апоема афырхаҵа хада апоет иаб иашьа гәакьа шиакәу, насгьы уаҟа зсахьа ҭыху, иаарԥшу ахҭысқәа раӷьырак зыхҭынхьаауа иара иоуп, џьара заҵәык ада ихьӡ Кьамсыс ҳәа шыимҳәогьы. Ус анакәха, ари иреалтәу, аԥсҭазаараҿы иҟаҵәҟьаз (еиҭасҳәоит, апоет иаб иашьа) анхаҩ нага изкуп, ажәакала, иахҳәаауп иԥсҭазааратә нысымҩа. Уи литературатә фырхаҵак иаҳасабала уихәаԥшуазар, ихҭигаз аԥсҭазаареи нхаҩ нагак иакәны дызлаҟази ухаҿы ианааугалак имҩашьо иубоит атипра злаз ахаҿсахьақәа дшырхаҭарнаку. Убри ауп, автор иаԥиҵаз (нацәақәкыла Кьамсыс Герхелиа ишизкугьы) ахаҿсахьа обиектс иаликааз аӡәы шиакәугьы, азеиԥшра аланы изыҟалаз. Уаҟа иаабо, мамзаргьы аконкреттә фырхаҵа ихҭынхьаауа аԥсҭазааратә хҭысқәа, аҟыба-ӡыбақәа, аԥсуара излеибарку акәамаҵамарақәа ицеиҩызшо, изыхҭызгахьоу рацәаҩуп. Еиҭасҳәоит, аӡәы мацара итәым ишьашәалоу
ирзеиԥшны иҟоуп. Ас еиԥш азеиԥшра Асовет аамҭазы асоветлитератуарҿы итиптәуафырхацәаҳәаирышьҭан. Ииашоуп ари атермин усҟан еиԥш, иахьа акритикцәеи алитературадырыҩцәеи рыҭҵаамҭақәа рҿы рацәак, уаанӡа еиԥш ихҭакны рхы иадмырхәозаргьы, дара усгьы ҳаԥсҭазаараҿы иаҳҭахы-иаҳҭахым иҟоуп, рыӡбахә мҳәакәа узрывымсуа аҟынӡа. Насгьы, апоема «Аусиаҭ» Кәасҭа Герхелиа ианиҩуаз ашықәсқәа раан асовет литература зегь аҿы атипра апроблема иасакьаҳәымҭаны иҟан. Уи агангьы, ҳәарас иаҭахузеи, уажәы ҳзыхцәажәо аҩымҭагьы ианымԥшыр ауамызт.
Иҵабыргыҵәҟьаны, апоет иаб иашьа Кьамсыс Герхелиа абжьыуаа рҿы еицырдыруаз, зыхьӡ-зыԥша ыҟаз ашәаҳәараҿы, акәашараҿы, аԥхьарцарҳәараҿы абаҩхатәра злаз нхаҩ хатәран. Арҭ зегьы уи литературатә хаҿсахьаны иҟаҵараҿы здазҳәазҵамыз поетикатә маҭәахәқәан. Аха уи мацара азхомызт атипра злоу аԥсуа нхаҩы ихаҿсахьа аҟаҵараҿы. Араҟа зегь раԥхьаӡа иаҭахын аԥсҭазааратә материал, афырхаҵа хада ихигахьаз хроникалатә ҟазшьала аизгара, аизакра, нас иара аԥҵаҩы иҩнуҵҟатәи дунеихәаԥшра алакҭа ҵары иҵганы, идоуҳа амч иахылҵуа аԥхара шаҳәшаҳә ашәахәақәа рықәырԥханы, сахьаркыратә ажәала аԥсы рхаҵаны рыҟаҵара, иҵегьы уазааигәаны иуҳәозар, аԥхьаҩ игәаҿы инеиртә еиԥш рцәыргара. Убри ахыхьгьы автор зсахьа ҭихуаафырхаҵа хаҭалазаҟадизааигәо,идаракәацдшеиуоу удырыртә, насгьы аԥсуа ԥсҭазаараҿы уаҩытәыҩсатә факторны иҟоу ажьра-цәара аханатә аахыс иаманы иаауа амагиатә мчы ароль заҟа аҵанакуа, уи зхьымсуа, шамахаӡак акәымзар, ҳабзазаратә сферақәа рҿы ишыҟам, ишуԥымло уҳәа убас иҵегьы.
Изхысҳәаауа, ауаа зегьы рҿы иуԥыло абарҭ реиԥш иҟоу иԥсҭазааратәу апроблемақәа автор ипоема аԥиҵаразы заа ишәа-иза, икапанны идоуҳа амч ала ҩнуҵҟала «илагеит», нас ауп ифырхацәа алитературатә ԥсҭазаара анриҭа, ихаҿсахьақәаны аԥҵара даналага. Ишаабо еиԥш, ауаҩытәыҩсатә гәыбылра дууп, аԥсҭазааратә материал инарҳәы-аарҳәны хәыц-хәыц рыҭҵаареи, дахьынтәаауа адаракәац ҳаҭыр ақәҵареи ирыбзоураны апоет илшеит имилаҭ литератураз ихатәраз аепикатә ҩымҭа аԥҵара.
Автор ифырхаҵа аҩымҭаҿы данцәырҵ раԥхьатәи амомент инаркны уаҩытәыҩсатә гәаԥхарак ишаҳәшаҳәуа аԥхьаҩ изцәырҵуеит, дизааигәаны дҟанаҵоит. Ҵабыргуп, араҟа кыр аҵанакуан уи ауаҩ ихатәраз, ихаҭара. Ижәлар рҿы имаз ахьӡ-аԥша, иқәыз аҳаҭыр. Аха убри еиҵамкәа иара апоет иаб иашьа хаҭала заҟа дизааигәаз, еиҳа ииашаны иуҳәозар, еибаҭахыз атәгьы кырӡа ацхыраара ҟанаҵеит иԥсҭазааратәу, аҵабыргхаҭа иагәылҩаау алитературатә хаҿсахьа аԥҵараҿы.
«Аԥсадгьыл аншәарҭаз дсолдаҭын, Аԥсуа хаҵа игәы игәын; Дуаҩы ҟәымшәышәын, дыгәшаҭан, Саԥхьа ишьҭагәышьоу зҳаҭгәын» ҳәа, – апоет дызҿу ус фактла, жьрацәарала иаб иашьа, аха длитературатә фырхаҵаны, дхаҿсахьаны насгьы атипра иланы иҟаҵара шымариам, аҭакԥхықәра ӷәӷәа шацу идыруеит, уи азоуп дызҭааз аҳаҭгәын агәы дықәыԥшуа дахьгылоу абас еиԥш иҟоу ахәыцра ҵаулақәа иԥсихологиатә ҭагылазаашьа аазырԥшуа ацәаҳәа ссирқәа зизааиуа:
Ахәыцрақәа ртыша ҵлашәыра, Ахра саҿҟьазшәа сҭакәкәа Сҭалан сахьлеиуа сгәашыра, Слымҳаҿ иахылгоит агәгәа.
Ахҭысқәа, ахҭысқәа, ахҭысқәа, Сырҟьоит, сыркыуп сеимырхха, Ахҭысқәа – имӷьаз ахҭыԥқәа, Сгәалашәара иануп ирыӷӷа.
Зегьы-зегь, зегьы-зегь ирҷыдан, Сыбла ихгылоуп уажәы,
Сахьак ицәажәо, шьҭыбжьыда, Ахҭыс изшәылаз ашәы.
Апоет зегь реиҳа ибла ихымҵуа ихгылоуп, нбан дула ибоит рашҭа ҭбаа агәҭа игылоу араҵла, зымҵан шьыбжьонла амхнызцәеи дареи нтәалоз. Абраҟа автор ифырхаҵеи иареи еиқәлацәоушәа, еиҟароушәа реицәажәара игәы иҭымҵәо наӡаӡа иаанхеит, избанзар, уи афырхаҵа дызнысыз ашьамҩа иазкын, аха иара хаҭала ихигаз акәымкәа, ицеибашьуаз, ивыршьааз иҩызцәа адауаԥшьқәа рыӡбахә акәын еиҭеиҳәоз. Апоет уи исахьа аа ишҭихуа:
Ицәышӡа ишьадан иӡамҩа, Шлацқәакгьы убон ихаҿы; Аабыкьа дызнысыз ашьамҩа, Ианымҵуа ианын ихы-иҿы.
Сыбла изхымҵуа закәызеи, Уиаахыс о, шаҟа ҵи, Иҩазаз иеиқәеи иблузи, Излаҵәхьаз ашьеи аԥхӡи, Ишьап ҵаала иблызи, Хыртҟәацла ихәыз инапи!
Данцәажәоз илахь еизырҵәа, Уажәы-уажә хыцшәа ирыххон, Иблақәа рыҵан ирыҵак, Ирхымҵуаз гәаҟрак рӡон.
Апоет ипоема афырхаҵа Аџьынџьтәылатә еибашьра дуӡӡа ҟалаанӡатәи ибзазара акәзар, уаҟа иалибаауеит, иара идагьы, ақыҭа ахаҿра, аҭынчра аныҟаз ауаа еиҵаҩҩы, ргәы кыдны, иалаҟаны ишыҟаз, далкааны иазгәеиҭоит иперсонаж хада имаз аҟыбаҩ ҷыда, иаҳҳәап, «Дҽыжәзар – далиаан аҽабӷа, Дацҵҟьон «Азар» ахапа. Дкәашозар – ԥсаатәын, дҷабха, Иӡара – аҷандар ахаҭа».
Аха «Ԥыхьеи уажәи рыбжьара, Амҟәыл еиԥш ҳәаак рыбжьан, – Уахьынтәи иааиуаз аԥхара, Џьара ибжьаӡуан, ибжан», – иҳәоит автор ифырхаҵа аибашьра ашьҭахьтәи иҭагылазаашьа аарԥшуа. Уи дшыхәыҷызгьы, игәеиҭартә дшыҟаз иаб иашьа ԥыхьеи уажәи дшеиԥшымыз. Избанзар: иқәлацәа зыԥсадгьыл хәыҷы ашҟа изхнымҳәыз рацәаҩын, ишқәыԥшыз иажәызгьы аумаҷхыз, агәырҩеи аџьабареи аҩнаҭақәа ашәеиқәаҵәеи иахажьын, ажәакала, асовет жәлар ирхыргаз аибашьра ду ашьҭамҭа ӷәӷәала ианубаалон, ианыԥшуан афырхаҵа иқыҭа ахаҿра, аҭагылазаашьа. Аха убас шакәугьы, апоет иперсонаж хада даҳирбом згәы каҳаны иҟоу, иԥсыҽу, иқәыӷәӷәаз агәырҩеи ихигаз аџьабааи зиааины иҟоу аӡәы иакәны. Избанзар, уи ус аԥсҭазаараҿы дыҟамызт, даҽакала иуҳәозар ацәгьараҿгьы, абзиараҿгьы днеибеиԥшны даԥсыуа хаҵан. Убас ауп аҩымҭаҿы дшаарԥшу, ихаҿсахьа шҭыху. Аха аԥсреи абзареи дрыбжьагылан ихигаз, ибла иабаз аибашьра аҭәагашоура лоунытә иныруан, деихашәы дҟарҵон, насгьы усҟан игәалашәоз ҿымҭӡо дзыртәоз ахҭысқәа рыӡбахә аҳәара, рылацәажәара ицәыхьанҭан, ҿымҭрала ихигарц иҭахын ихьшәашәаӡа иқәыӷәӷәоз игәалашәарақәа, акык-ҩбак дналшәаны ииҳәазгьы рҿы иубон ишиламыз ахӡыргара, шьоукы-шьоук реиԥш, «ҳанҵәан, ҳаибашьын» ҳәа, иҽхәоз дышреиуамыз.
Абарҭ адетальқәа зегьы автор ҟазарыла (иперсонаж хада изеиҭеиҳәаз ахҭысқәа ицырхырааны) еилеисоит ифырхаҵа ихаҿсахьа гәылҭәааны иааирԥшырц азын.
Апоет иаб иашьа аибашьраан дызлаԥшыз, хаҭала ихигаз, ицәа-ижьы ианырыз рахьтә зегьыҵәҟьа ракәымзаргьы, изеиҭеиҳәаз ахҭысқәа ухаҿы иааганы урызхәыцыр, иубоит ажәа ишалоу еиԥш, амитәеиқәаҵәа шихигаз, аԥсреи абзареи дышрыбжьагылаз. Абар урҭ асахьақәа закәу:
Дналагон ԥшьаала, уи лакәҵас, Нас уҟан арахь угьежьра; Дцәышхо, дзалымҵуа, иԥсақәҵа, Уиман дцаӡон, еибашьра.
О, ииҳәоз зҳәода ажәала, Амитә, уаӷоу дзықәшәара: Аихаҵәҟьа былуан, џьым, мцала, Ишуан, џьым, амшын – ахәара.
Иџьуан, џьым, адгьыл хырцала, Ихәашьуан, џьым, ажәҩан лҩала, Аибашьцәа хәаҽуан џьым, ршьала, Инҵәозгьы рацәан млала.
Абас иуаӷеимышхараз аибашьраҿ «ииз» ажәабжьхҭысқәа Кәасҭа Герхелиа иаҳауан иаб иашьа иҟнытә. Урҭ уи дышхәыҷызгьы, иааџьоушьартә аҟынӡа, дыртәыртәуан, дыргәылархалон. Дӡыӷәӡа дӡырҩуа днадыртәон. Кьамсыс рацәак зылацәажәара иҭахымыз хьаа ртытрак иаҩызаз, иашьа гәакьа ихәыҷы игәеилгара, игәырҵҟәыл шыбзиаз аниба, дрыцҳашьаны изеиҭеиҳәон аибашьра иалиааз ахҭыс мыхьтәқәа. Ииашоуп, аб иашьа усҟан зынӡасгьы ихаҿы иҟамызт, иааиуамызт ажәабжь ззеиҭеиҳәоз иашьа ихәыҷы иаԥхьаҟа дпоетхаран дшыҟаз, уажәы изеиҭеиҳәоз ажәабжьқәа алитературатә ԥсҭазаара шроуаз. Аха ауаҩ ҟәыӷа ибон абас ихҭыстә ҳәамҭақәа игәцаракны, ихы-иԥсы рзышьҭны ирзыӡырҩыз ахәыҷы акы дшалаҟаз, инагӡаны
акәымзаргьы, бзиак ишазҳәаз ҩнуҵҟала иныруан. Убри азын акәын, ишицәыхьанҭазгьы, зыртытра иҭахымыз, ихәрақәа зырмжьыжькуаз ажәабжьқәа зизеиҭеиҳәоз.
Автор иаб иашьа изеиҭеиҳәоз ажәабжьқәа иара инымҵәондаз ҳәа дӡыҩӡа дизыӡырҩуан дтәанханы. Абар уи асахьагьы акыр шықәса анца ашьҭахь, апоет ишигәалаиршәо:
Убас, аамҭала, хәҭа-хәҭала, Нас хҭыс-хҭысла ишаны, Исеиҳәон ихигаз хаҭала, Дахыԥаз шаҟантә дыԥсраны.
Исеиҳәон рыӡбахә иҩызцәа, Еснагь урҭ рыхьӡқәа иҿакын; Иааиҳәоз шәҟәыла иҩызшәа, Бӷьыц-бӷьыц иҟәшәазшәа, еизакын.
Аха уҭи сыҭи ҳәа ажәа ишалоу еиԥш, аб иашьа иԥа ихаҭагьы илшоз ала изеиҭеиҳәон аибашьра шықәсқәа раан рқыҭа зҭагылаз, амла, ахьҭа агәамҵра ӷәӷәа шырхыргаз, уимоу, ихаимыршҭит мараҳәқәак шыҟазгьы. Урҭ рҩызцәа усгьы аԥсҭазаара ашәарҭа ианҭагылоу ауп ицәырҟьа-цәырасуа ианцәырҵуа, рхаҿқәа анааԥшуа.
Апоет иаҵшьны иазгәеиҭоит иаб иашьа иара ишҟа имаз абзиабара, агәцаракра заҟа ицқьаз, аразра иаҵаз. Уи азы ажәа иаҳҭап апоет ихаҭа, избанзар, уи атәы иара изнырыз, лабҿаба изыхҭынхьааз иаҟара даҽаӡәы илшом, иага дҟазазаргьы, аиҭаҳәара:
Бзиа сибон уи дсыхӡыӡо, Жәаԥҟала, жәаҟәышла сиааӡон; Аԥсуа ҵасқәа рхы ахьыҵо,
Рԥсы ахьҭоу, ргәы ахькыду сирбон.
Жәлар рашәақәа бзиан идыруан, Рҳәамҭақәа ирылан иԥсы. Ҳнеидтәалон ҳаалгар аҵыруа, Ашәала иааиҭаҳкуан ҳаԥсы.
Иара убас иаҳирбоит уи илаз анапҟазарақәа жәпакы рҿы аԥсабара инаҭаз абаҩхатәра заҟа иҵоураз, амҽхак ҭбааз. Аа аҿырԥштәы:
Иҷыгәӡа иҟаиҵан инапала, Иумпыҵԥраауа, аԥшеиԥш иласӡа, Амза ҳақәыҷҷа ҳаидтәалан, Арҳәашьа сирҵон аԥхьарца...
«Ршьала иргаз аиааира, аҭынчра анырнаҭа жәлара, Аӡәк иеиԥш иазықәԥон заҵааира, Ҳаԥсадгьыл ахәра арӷьара». Абраҟагь апоема афырхаҵа хада иқыҭа зегьы еицнеины иахьыхандеиуаз, рыгәҭа дгыланы аӷьараҳәа акриуан.
Апоет деигәырӷьаны, агәадура аҵаны иҳәоит: «Еинҭәылеит саб иашьа иашҭа, Ԥшӡала дҟалеит деиҵаҩҩы». Уи анаҩсангьы «Озбақь ахаҵа ҳәа ачараҿ, Икаҩуан ибжьы ҿацаӡа: «Аԥсуа пластинкақәа рӡара, Иакәшеит ибжьы-ссир гәыкӡа».
Ииашоуп, аамҭа кьаҿла абриаҟара зхызгаз ауаҩы дышлеит, аха макьана автор ишазгәеиҭо еиԥш қәрала дыҷкәыноуп, насгьы дрымбацызт акы даргәамҵуа, дгәынқьуа илаӡара ыҟан, ичҳара ӷәӷәан. Аха, ишаԥу еиԥш, аԥсабараҿ иҟоуп хырԥашьа змам ахатә закәанқәа, уи ауаҩы дышгәыӷуа снаскьоит ҳәа шьарда иааизкылҟьан иҿызжәо игәаҵа – иуахҭа ауп. Абри атәгьы автор аб иашьа иԥагьы аԥхьаҩгьы ргәаҵанӡа инеиртә еиԥш асахьа ҭихуеит:
Амра шкаԥхоз идыдызшәа, Кәыркәаз ибгазшәа асоура, Иџьаршьон, иаалҟьан мацәысшәа, Асҵәҟьа дынкаҳан иԥсра.
Адунеи иссиршәа еибаркуп. Ибзианы иудыруа, иузааигәо ауаҩы, аҩыза, аҭахы, ақәла, аб, ан... иԥсы ҭаны данувагылоу шәанеицу аамҭазы уи аҟара иуныруам, иус-ҳәысқәа, ажәакала, хырҩа узаҭом, аха аҵаҳәарҭахь дануцәцалак, усҟан зынӡа даҽакуп, ииҳәазгьы, ииузгьы узааигәахоит, иуцәигхаз ҳәа кыр ыҟазаргьы (уи ахьуԥымло џьаргьы иҟаӡам) ихьухьууа угәаҵа иҭалоит, ихьааугоит, избан иԥсы анҭаз, дыӷәӷәаӡа данҳалагылаз изгәасымҭазеи, зҿлымҳара зазызымузеи ҳәа. Аха уи азы гәыбӷан дук уара уоума, сара соума аӡәгьы иузиҭом, аԥсихолог ҵарауаа аӡәырҩы ишазгәарҭахьоу еиԥш, цәаҩак иаҩызоу ари аҟазшьа, ауаҩы ԥсабарала имоу иԥсыҽрақәа иреиуоуп, иага уҽазушәаргьы, шьаҭанкыла иузыԥсахуам, уахьаиааиуа ҭыԥқәак ыҟазаргьы, уи зеиҭакра мариам, иҩнуҵҟатәи дунеи еибаркны измоу иԥсихологиа иадҳәалоуп.
Сыззааиуа, Кәасҭа Герхелиа ипоема «Ауасиаҭ» афырхаҵа хада игәалашәарақәа роуп. Уи иашьа иԥа даныхәыҷыз иеиҳәоз, аибашьратә хҭысқәа акыр дрызхәыцхьан иара, амала, ихашҭхьазгьы аумаҷхыз. Убарҭ еиҭах иирҳәар иҭахын, еиҳарак «Адгьыл-маҷ» аҟны ицоз аибашьра атәы зҳәоз ахҭысқәа, аха ишхьаа ртытыгаз идыруан азы игәы ишаҭон, насгьы асҵәҟьа иуахҭа ааины идгылоит ҳәа дыҟамызт. Аԥсҭазаара ҟадыџь гәыӷрала иҭәыми. Ушьҭан амомент ансоуа ҳәа, даҽакала иуҳәозар, иара ихала игәаԥханы ианцәыриго ҳәа дыԥшын, аха ус изыҟамлеит. Анцәа имҭаны ихаҿы инхазгьы маҷӡам, еиҳарак иаб иашьа даныԥсы ашьҭахь иаҳахьаз «Адгьылмаҷ» атәы зҳәоз агәалашәарақәа, лымкаала аҽыхәа иадҳәалоу ахҭыс мамзаргьы алегенда.
Апоемаҿы абри ахәҭа зегьы ирылҳәҳәо аҟынӡа иҟаҵоуп, асолдаҭ иԥсадгьыли ижәлари рышҟа имоу абзиабара ду, зегь ирыцку феноменны ианыԥшуа. Араҟа, жәаҳәарада, автор ицхрааит аԥсра абла уажәы-уажәы иҭаԥшуаз, аха згәы еицамкуаз асолдаҭ иҿала ахәыҷы, нас ахбыџ изеиҭеиҳәаз афронт аҿы «ииз» ахҭысқәа – аҩымҭаҿы жәабжьк еиԥш иагәылсны ицоит, аидеиатә ҵакгьы арӷәӷәоит. Ауа-аҭахы уҳәа аԥсы гәыблыла иҵәыуара, аҵыхәтәантәи имҩахь ҳаҭырла инаскьагара аритуал аҿгьы ҳажәлар ретнографиа апоет ибзианы ишидыруа ааԥшуеит абарҭ ацәаҳәақәа рҿы:
Адашшылацәа уа иааиуаз, Срыхәаԥшуан ус сыууаӡа. Саҟәыҵын нас анеиааира, Снарылҵшәа зун сыгәгәаӡа,
Баша аганахь ашьшьыҳәа, Сынхьаԥшзар аарла, сҭыгга,
Иоупа ақәыршә иҵәыуо аҳәҳәыҳәа, Иҽы гылан ашә-шьылҭа иарга.
Аҽы ашәы ахьыссы аԥшәма Кьамсыс иахьихагылаз иашьа иԥа илаԥш анақәшәа, зынӡак ишьара дықәнаҟьоит ииуа, ииҳәо акы дақәымшәо аҟынӡа деилнашьааит. Абар автор усҟантәи иҭагылазаашьа асахьа шҭихуа, ишааирԥшуа:
Афы насылҟьеит, уи акәхеит, Ҵааршәыра тышак сагеит. Аҩхаа ибжьыҩуашәа, илакәха, Шәа-ссирк қыџь-қыџьуа иаагеит.
Абраҟа апоет зыӡбахә имоу, алегенда-цәа зхоу ашәа «Адгьыл-маҷ» аҿы аӷа хәымга иҿагыланы аибашьра анцоз, аамҭазы иит, уи фырхаҵала еибашьуаз аԥсадгьыл асолдаҭ, Кьамсыс Герхелиа иҩыза, ачерқьез ҷкәын Дауров ихаҿсахьа ухазмыршҭуа ак акәны апоема иагәылҷҷаауеит. Саргьы исҭахуп ишеибгоу аԥхьаҩ иудызгаларц, избанзар, аркьаҿра алаӡом, уи қәыԥсычҳарак иахылҵыз, ацәа иҭаӡаз ак ауп.
«Уа, раид сиуама, раид, мыхәа,
Уа, раида, раид гәышьа, рымҳәеи. Уажә аӡбахә шәасҳәап аҽыхәа,
Уа, раида, раид гәышьа рымҳәеи. Уа раида, ҳәыҳә-ҩыза еиҩызцәан Афырхаҵа уи зтәызи иареи; Иласымзи – афы-мҩас иаҩызцәан, Ирыхьӡада, ираԥысда рымҳәеи. Ҽырԥагьа ианнеиуаз ҽырԥала, Мфа-мжәы избаланда, иаҳауеи! Иҽҵысны имааӡази инапала,
Уа, инаихьзеи... Дзыниеи!.. Ирхууаа абахә, атыша,
Шаҟантә дахнарԥеи дыԥсышан,
Уа раида, раид гәышьа рымҳәеи, Ишьҭхысаа ишааиуаз ианрыкәша, Рыԥсадгьыл зтәызтәуаз анрыкәша, Ирыжәлан ҳәаҭыхла, ҽыҳәҵәыла, Ишынеимаз, уашхәа ддмырҳәеи! Индәықәлон еихьӡаз гәыхәтәыла, Уа, раида, раид гәышьа рымҳәеи, Изгашаз ахы ақәшәеит аҽыхәа, Аха уажә иазҭада аԥсыха,
Уа, раида, раид гәышьа, рымҳәеи, Ргәырӷьаӡ гатәыми Аԥсныҟа, Ашьаҵәҟьа мышьҭыкәа адәныҟа, Ишзахәоз аҩныҟа имеихеи!
Афырхаҵа акы неимырдыркәа, Ԥсаатәшәа ишьҭыԥраа имаауеи! Аԥынҵа афақь-мца кылҟьа, Шьхеи-ҿаҩеи ирхыууаа имаауеи! Ажәлар еиқәныхла иахьгылаз, Аиааира абираҟ рхаргыла,
Ашҭа инҭашьқьырт, рымҳәеи,
Ахьыу ирган уи данҽыжәԥа,
Уа, раида, раид гәышьа рымҳәеи,
Уа, насоуп, насоуп ианиба,
О, амитә шихьыз, рымҳәеи...
Умшәан ҳәа игәы рхаҵо абжьала, Аеҵәа кыдԥаартә, рымҳәеи, Икьыркьырын аҽааиҵнахт ԥшьшьала, Аҽыхәа ахьнеишаз ианннеи»...
Апоет исахьаркны иааирԥшуеит абри ашәа иаб иашьа ианиҳәаз аухатәи аҵхгьы: «Амзагь гачамкшәа илашон». Иара иакәзар, абар иахиҳәаауа: «Уи ашәа смаҳацызт уажәада, Џьара саган наҟ сӡаны, Схәыцуан: абри ашәа зашәада, Схәыцуан: Исҳәанда, иҵаны. Аха ашәа анысзиҳәаз ауыха, Ус сеиҳәеит, инықәҵа иԥхьарца: Макьана ухәыҷуп, дад, удухар, Уанаало уҟалар иусырҵап» ҳәа.
Уи ашьҭахь аб иашьа иҳәоит ашәа шиз аҭоурыхгьы: Адгьыл маҷ аҿы наҟ-ааҟ аибарԥсра цон иԥсыда-инхада ҳәа. Аха ахысра аамҭала ианеихсыӷь, рыԥсы еиҭаркырц асолдаҭцәа аҭабиаҿ ииеит. Убасҟан Кьамсыс илацәа ахьынҭааз ԥхыӡла ибоит: иҩны ашҭа ԥшӡаӡа, ауа-аҭахы, агәыла-азла рыла идырҭәыхит жәпаҩӡа. Абри ашәа ихала иаԥиҵан, акаҩҳәа ибжьыхаа нхиҵан, ишиҳәоз ақыҭа иахьыгӡа, ус дарҿыхеит алемс ҳаирпланқәа ажәҩан ихылаз алыхәҭеиԥш адгьыл зырӷӷоз.
Абри аамҭазы «абаақәа, усыцхраа, Кьамсыс, ҳәа игеит инаҩсан абжьы. Уи ргәыԥ еиҳабы, иҩыза Дауров – ачерқьез ҷкәын иакәын, дышьҭан иҭабиаҿ дуазыруа, иаха ианыӡхыҵуаз дырхәызаап, аха ихала ихәра ҿаҳәа, зегь амца иалган иааигазаап, дшырхәыз мырза-имҳәа». Аҵыхәтәан «Дшьалабеит... Иҟамызт ԥсыхәа, Аарла иуаз ажәа иҳәан: «Аԥсадгьыл... Аиааира... Сҽыхәа»... Иҽааиҵихит иажәа нҿахҵәан».
Апоет ишазгәеиҭауа еиԥш, иаб иашьа зныкада абри ашәа имҳәеит, аӡбахәгьы иҳәар иҭахымызт. Ишаабо еиԥш, абраҟа иит асолдаҭ иҽыхәеи иареи ирызку, аромантикатә цәа зхоу Кьамсыс мыцхәы бзиа иибоз, аибашьра мца иалиааз ашәа, аха уи ашәа, шхьаахҽыгоу шидыруазгьы, зныкада аԥхьарца иаимырҳәацызт, избанзар, уи иартутууаз ахәрақәа рацәан, игәаладыршәон, ибла ихгылон аибашьраҿ иҭахаз, ивыршьааз Дауров иеиԥш излахьынҵахаз иҩызцәа аӡәырҩы.
Апоет ипоемаҿы давсны дымцеит, уимо, иналукааша аҭыԥ амоуп «Адгьыл-маҷ» иазку ашәҟәы, избанзар, абраҟа аԥсреи абзареи ирыбжьагыланы рыԥсадгьыл ахақәиҭраз еибашьуаз асолдаҭцәа аӡәыҳәа дрылагылан аҩымҭа афырхаҵа. Уаҟа уи ибеит, ихҭынхьааит, ӷәӷәалаӡа ицәа-ижьы ианырит ҳаԥсадгьыл ду аҵеицәа аӷа хәымга иқәцаразы хацәнамырха ицоз аибашьраҿ закәы фырхаҵараз иаадырԥшуаз. Урҭ аиааиразы аргамаду иаԥылон аԥсра. Убри азоуп апоет ашәҟәы «Адгьылмаҷ» анҭыҵ, данаԥхьа абас еиԥш зыҟаиҵауа:
Зыгәҭыха иаҵаиан ицәоу, Адгьылмаҷаа зегь – рҿахәы, Рыхьӡ адунеи иахзырҵәо, Зыԥсы ҭан еиқәхаз – ргәыхәтәы.
Ар-хәҭа иԥшьоу рбираҟкеиԥш, Сшьамхы арсны ашәҟәы снагәӡын, Наӡаӡа ԥсра зқәым баҟакеиԥш, Инықәсҵеит ссолдаҭ иҳаҭгәын...
Жәаҳәарада, ари ахҭыс, асолдаҭ иҳаҭгәын ашәҟәы ақәҵара иҳақны иуԥхьаӡаша акоуп, избанзар, абраҟа уи дызлаԥшыз, ихигаз ивыршьааз иҩызцәа ухаҿы иааганы уазхәыцуазар, машәыршәа акәӡам, автор абас еиԥш зиҳәогьы:
Аҳаҭгәын иаалԥхан исахьа, Дразӡа дынҭаԥшын слакҭа. Ишцәажәацызеиԥш ԥахьа, Иблақәа аацәажәеит еиҭа:
«Ҳаԥсума, дадхеит, ҭынч ҳацәоуп, – Иӷәӷәаӡоуп ҳаԥсадгьыл иахьа, Аҭынчра аиааиуеит, ҳраҳаҭуп, Ддуӡӡаз измырӡуа ҳҳәахьа!»
Са соума? – Еиҭеиҳәахт блала, Уқыҭа уналаԥш, иба!.. Аԥсымреиԥш уинахыс ԥшьшьала, Инаур сыцәцеит инкаба.
Апоема афырхаҵа «ҳаԥсума, дадхеит, ҭынч ҳацәоуп, – иӷәӷәаӡоуп ҳаԥсадгьыл иахьа» ҳәа аниҳәоз аамҭазы, иҵабыргыхаҭаны, ус иҟан, урҭ ргәы раҳаҭын, ирхьчоз, рхы зқәырҵоз Рыԥсадгьыл ду СССР ҳәа изышьҭаз адунеи зырхыџхыџуаз, рыцҳарак иақәшәап ҳәа ргәы амалахазгьы иаанагомызт. Иара апоетгьы абас дхәыцуан азоуп абарҭ реиԥш иҟоу ацәаҳәақәа апоема «Ауасиаҭ» анҵәамҭахь изаҳԥыло:
Хәыҷы-хәыҷ салҵуа сҩышьыра, Сыгә усгьы ишҭыԥоз аҭра, Инасын ԥша-ҟәандашьшьырак, Сналаԥшит сқыҭа, сгәыкра:
Баҟас Ԥанаҩ ахаргыла,
Агәы адық – еиқәымтәо еисуа; Рҽышьҭых рҽышькыл иангыла, Ага ихыԥшыло ахәқәа;
Ақәаҵа, абаҳча еинҭәыла, Ачаирҭа-мшынқәа, амхқәа, Иқәԥраа ашҭа иҭагыла, Рыччаԥшь ҟәашӡа аҩнқәа...
Апоет иқыҭа гәакьа иамоу анхашәа-нҵышәа ҭбаа, абзазара бзиа игәалаҟара шьҭанхуеит, уимоу, арҿиарахьгьы иԥхьоит, ҷыдала ихәыҷра амшқәа ртәы зҳәо, ипоема иацҵаны акәзаргьы акы аԥиҵарц. Абар уи адҵа изҭо абжьқәа ахьынтәаауа, насгьы ирҳәауа:
Исымҭа рыбла аҭаԥшыха, Урҭ зегь исырҭоит адҵа: Ухәыҷра угәаҵан ирҿыха, Убасҟан иҟаз анҵа!
Инагӡа! – араҵла хәыҭ-хәыҭуеит, Иҷырҷыруеит аҵыс – инагӡа! Инагӡа! – Акәара ҟәиҭ-шәиҭуеит, Икьыркьыруеит аҽҵыс – инагӡа!
Инагӡа! – Аԥш-бӷьы хәархәаруеит, Аҳаҭгәынқәа ҿымҭ – инагӡа!
Саб иашьа имоҭа дҳәар-ԥсаруеит – Инагӡа, иахәа, инагӡа!
Кәасҭа Герхелиа ипоемаҿ аушәақә ицәыримгеит «Адгьыл маҷ» аҭоурых. Абраҟа, аҩада ишысҳәахьоу еиԥш, деибашьуан иаб иашьа Кьамсыс. Жәаҳәарада, уи изикыз
аҩымҭаҿы ари азҵаара дзавсуамызт, иҩымҭа асиужет иажьны, иацәангьы иалалар акәын «Адгьыл маҷ» аҿы ицоз, аԥсуа солдаҭ хаҭала дызлахәыз аибашьра атәгьы. Сгәаныла, абри аус аҿы ицхрааит, Л.И. Брежнев ишәҟәы «Адгьыл маҷ» аҭыҵра. Ииашоуп, уи ашәҟәы аҭыҵра «Ауасиаҭ» афырхаҵа хада дахаанымхеит, аха уи иашьа иԥа игәаламшәоз уи аҭыԥ аҿы ицоз аибашьратә хҭысқәа, лассы-лассы акәымзаргьы, изеиҭеиҳәоз. Убри аҟнытә ауп ашәҟәы «Адгьыл маҷ» аԥсышәала иеиҭаганы ианҭыҵ, инаганы «наӡаӡа ԥсра зқәым баҟакеиԥш» асолдаҭ иҳаҭгәын изықәиҵаз.
Абраҟа агәалашәара ҳақуп Л.И. Брежнев ишәҟәы «Адгьыл-маҷ» аԥсшәахь аиҭагара агазеҭ «Аԥсны ҟаԥшь» аредактор Р.М. Быҭәба даҽаӡәы, иазыҟаҵаз аиҭагаҩцәа шыҟазгьы ҷыдала, инапы ианиҵеит усҟан агазеҭ «Аԥсны ҟаԥшь» аредакциаҿы еиҭагаҩыс аус зуаз апоет Рауль Ӡыкәр-иԥа Лашәриа. Иҵабыргыҵәҟьаны, уи игәра ганы аредактор инапы ианиҵаз хаҭабзиара ҳаракыла инаигӡеит. Агазеҭ «Аԥсны ҟаԥшь» иананыла ашьҭахь аиҭага хазы шәҟәны иҭыҵит ашәҟәҭыжьырҭа «Алашара» аҟны 1978 шықәсазы.
«Малая земля», название плацдарма, захваченного и удерживавшегося сов. войсками в февр. – сент. 1943 Юго-Западнее Новороссийска в Вел. Отеч. войну. События на «М.З.» описаны в книге Л.И. Брежнева «Малая земля»  – ҳаԥхьоит «Советский энциклопедический словарь» аҿы. Москва, 1980, стр. 759.
Аибашьра ахьцоз аҭыԥ азгьы ажәақәак: Мысхако, мыс на Черном м. южнее Новороссийска. Во время Вел. Отеч. войны в р-не М. сов. десант мор. пехоты (ком. майор Ц. Л. Куников) 4;2 1943 захватил плацдарм, назв. «Малой землей». Сов войска героич. удерживали его до сен. 1943, что сыграло важную роль в Новороссийско-Таманской операции. В р-не М. мемориальный ансамбль» «Советский энциклопедичический словарь», Москва, 1980, стр. 860.
Ишаабо еиԥш, абраҟа акәын дахьеибашьуаз апоема «Ауасиаҭ» афырхаҵа хада. Ус анакәха, апоет уи аԥсадгьыл асолдаҭ гәалашәарак аҳасабала акәзаргьы, иалаигалеит уатәи ахҭысқәа ҳзырбо асахьақәа. Амала, «Адгьыл-маҷ» азы ицоз аибашьра аазрыԥшуа ахҭысқәа иҵегьы ыҟазар, аҩымҭа еиҳагьы игәылҭәааны иҟанаҵон. Аха уи автор ихарам, апоемаҿы ишаабо еиԥш, урҭ ахҭыс хьанҭақәа иара аԥсадгьыл асолдаҭ реиҭаҳәара иҭахымзыт избан акәзар, игәаладыршәоз рацәан – игәыхь рҵысыган, ихьаан ижәлон. Уи атәы автор ибзианы асахьа ҭихит, аԥсы ахаҵаны иааирԥшит. Егьирахь, апоет иаб иашьа иҟнытә иаҳаз аибашьратә хҭыс хьанҭақәа ирҭази ихәыҷратә шықәсқәа раан дызлаԥшыз ақыҭа аԥсҭазаара уадаҩи рныррала иаԥиҵеит аԥсреи абзареи ирыбжьагыланы еибашьуаз атипра злоу аԥсадгьыл асолдаҭ ихаҿсахьа.
Кәасҭа Герхелиа иепикатә ҩымҭақәа ирылыҳәҳәоит «Ауасиаҭ» мҽхакылагьы напҟазарылагьы. Уи аибашьрахьтә изыхнымҳәыз иқыҭа Ӷәада аҵеицәа ргәалашәара иазикит. Ари афакт ахаҭагьы иаҳәо маҷӡам. Аԥсуа шьха қыҭаҿ ииз, иааӡаз апоет ибызшәа ацқьара, абеиара, ҳзыхцәажәо аҩымҭаҿы ҟаимаҭла ианыԥшит, еиҳарак, апоезиа иацәтәымым ҳәа иԥхьаӡо ажәа амыррацәара, иркьаҿны аилацалара, еиҿырԥшрала исахьаркны автор игәҭакы аарԥшра, аԥсабаратә пеизажгьы аҩымҭаҿы ицо, асахьақәа ирықәҿнаҭуа, ус рхала акы иалаҳәаӡамкәа ицәырҵуа акәымкәа. Убри ахыхьгьы аепикатә ҩымҭақәа раԥҵараҿы аханатә ишьақәгылахьоу аклассикатә традициа, иаҳҳәап: Пушкин, Лермантов, Некрасов, Коӷониа, Шьынқәба... зықәныҟәоз аканонқәа рҭымҵра, рҳәаа ахымсра, игәылҭәаау апоезиатә цәаҳәақәа, ихьыр-еивыр акәымкәа, ритмла еихартәаны, абжьы-хаа рханы, рифмала еицнаргауа аҟаҵара уҳәа убас ирацәоуп уи
инапҟазара злалубаауа аҷыдарақәа. Ҳәарас иаҭахузеи, урҭ апоетикатә мыругақәа ирыҵоу амаӡақәа Кәасҭа Герхелиа ипоезиатә рҿиамҭақәа зегьы рҿы лабҿабаны иубоит, аха аепикатә ҩымҭақәа рҟны, сара сахьахәаԥшуала, инапҟазара еиҳа иубарҭоуп. Уажәы, аԥхьаҩ ухаҵкы, ҳгьежьып ҩаԥхьа апоема «Ауасиаҭ» ахь, избанзар, аҩада исҳәаз ахшыҩзцара зырҵабыргуа ҿырԥштәқәак, сналасҩаласны акәзаргьы иаазгарц сыхәҭоуп.
Абар даргьы: «Сгәы ашьҭыбжь, сгәы аҳәҳәабжь аҳазшәа, Ихтым Ԥанаҩгьы алакҭа»; «Маҷ-маҷ ихьшәашәоз, иҿыцәарц, Сгәамца еиқәылеит еиҭах»; «Амшгьы аҽеихәларч еиматәан, Аҳәҳәыҳәа иауеит аԥсата». «Ахәыцрақәа ртыша ҵлашәыра, Ахра саҿҟьазшәа сҭакәкәа, Сҭалан сахьнеиуа сгәашыра, Слымҳаҿ иахылгоит агәгәа»; «Дҽыжәзар – далиаан аҽыбӷа, Дацыҵҟьон «Азар» ахапа. Дкәашозар – ԥсаатәын, дҷабха, Иӡара – аҷандар ахаҭа»; «Дцәышхо, дзалымҵуа, иԥсақәҵа, Уиман дҷаӡон еибашьра»; «Иҭынчӡоу адәеиужь сакараҿ, Агәақьҳәа иԥжәалоит авулкан»; «Са сдысны сахьгылаз сгәы сҭыхон, Салан ашәиқәа сыртытын»; «Сгылан сеимаҵәан, сгәы маҷхан, Аиҭеиҭымра сыбӷа ԥнаҵәан»; «Асыԥса тҟәацызшәа агәақьҳәа, Сгәаҵа акы иарҵысын, Ахра еиҟәызжәаз рҩашха, Сылаӷырӡ хыҵит, ишын»; «Алемс ҳаирпланқәа хылан, Алыхәҭеиԥш адгьыл дырӷӷон»; «Баҟас Ԥанаҩ ахаргыла, Агәы адық – еиқәымтәо еисуа; Рҽышьҭых рҽышькыл иангыла, Ага ихыԥшыло ахәқәа»; «Ақәаҵа, абаҳча еинҭәыла, ачаирҭа – мшынқәа, амхқәа, иқәыԥраа ашҭа иҭагыла, Рыччаԥшь ҟәашӡа аҩынқәа»; «Сылахь ашьшьыҳәа снапы ықәшьуа, Аԥхӡы хьшәашәа сҿарбо, Схәыцрақәа рыжәҩа насыҵшьуа, Сдәықәлоит схәыҷра амшқәа ахьцәқәырԥо» уҳәа ирацәоуп иҵегьы иааугаша аҿырԥштәқәа, иаазырԥшуа апоет ипоезиатә дунеиеибаркыра иамоу аԥсымчхара заҟа амҽхак ҭбаау, иҵаулоу, насгьы метафоратә хәыцшьала ажәа асахьаркыра дшазҟазоу, иԥсабаратәны ицәа-ижьы ишалоу.
«Ауасиаҭ» аҿы имҩашьо иубоит даҽакгьы. Уи апоема аҟны ицо ахҭысқәа аныҟалази автор ианиҩызи аамҭақәа еиқәҿырҭуа, лирикатә хьаҵрала наҟ-ааҟ ихибарҭәаауа, асиужет аганахьалагьы иҭибагауа иахьаарԥшу ауп. Абригь, жәаҳәарада, апоет инапҟазара анаҩсангьы дызхаану аԥсҭазаара блаҵарыла ахәаԥшра дахьазҿлымҳау иабзоуроуп.
Абраҟа иацуҵар алшоит даҽа хшыҩзцаракгьы. Ишдыру еиԥш, Кәасҭа Герхелиа ҳзыхцәажәо ипоема анаԥиҵаз Асовет Еидгыла иӷәӷәаӡа еилшәара амаӡамкәа иҟан, уимоу, уи абӷа шшара ԥызҵәаз, Михаил Горбачов иаамҭа – аҽеиҭакра ҳәа аҭоурых ианхалаз маацызт. Ус анакәха, акоммунисттә идеологиа аҳра ауан асовет жәлар рсоциалтә, политикатә, ркультуратә ԥсҭазаара асферақәа зегьы рҿы, хадарала иҳәаақәызҵоз иара акәын. Уи алаԥш зхымыз, анапы ахьымнаӡоз акгьы ыҟаӡамызт. Уимоу, ицәыҵатәаны, мамзаргьы аҳәаанырцәҟа ицаны СССР – азы апасквильқәа зыҩуазгьы абарҭан.
Изхысҳәаауа, Кәасҭа Герхелиа асовет поет, акоммунист злаиакәыз ала, Асовет Еидгыла ԥсыс иахаз, ада иҭаз ашьа зырныҟәоз акоммунисттә идеологиа изааигәан, уи аидеал лашақәа дырзышәаҳәон гәрахаҵарыла. Уи азы аӡәгьы ҽыԥныҳәа изыҟаҵом, аҩадагьы уи атәы сҳәақәахьеит, аха араҟагьы, имыцхәым ҳәа сгәы иаанагауа, иазгәасҭоит. Убас шакәызгьы Кәасҭа Герхелиа ипоемаҿы аамҭеиҭасра – Асовет Еидгыла аилаҳара иҟалаз иаражәыртә еиԥш акгьы адубалом, мшаҽны ишаԥиҵаз иҟоуп иҿыцҳҳараӡа. Уи рыбзоуроуп апомаҿы иавагыламкәа иаарԥшу аԥсҭазаара аҵабыргхаҭеи иԥсабаратәу абаҩхатәреи.
МАҶК ИАДАМХАРГЬЫ...
Кәасҭа Герхелиа иҟазшьамызт инапы иҵыҵыз ипоезиатә ҩымҭақәа апериодикатә кьыԥхь шраахалак, хазы шәҟәны рҭыжьра, шьоукы-шьоукы реиԥш дахыццакуамызт, аамҭа риҭон, дырԥеиԥшуан, ак ациҵон даҽак агирхон зҳәаз еиԥш. Ари дарбан шәҟәыҩҩзаалак изгьы иҟазшьа бзиоуп ҳәа иуԥхьаӡашақәа иреиуоуп. Уи адагьы, алитературатә ԥсҭазаараҿы уеизгьы-уеизгьы ахыԥхьаӡара акәым ихадароу, ихадароуп сахьаркыратә ԥҵамҭак аҳасабала иамоу ахаҭабзиара. Араҟа, ишаабо еиԥш, Кәасҭа Герхелиа иҩымҭақәа, ҷыдала ипоезиатә рҿиамҭақәа акала рхы ҟәныршьо иҟам, аԥсуа поезиаҿы рҿахәы дара ирҳәо, рхатә хаҿра рыманы иалубаауеит. Ус анакәха, ари аҩыза адоуҳатә ҭынха алитература азныжьра дарбан рҿиаҩызаалак изгьы (здунеи зыԥсаххьоугьы убрахь иналаҵаны) анасыԥқәа иреиҳау акоуп ҳәа иԥхьаӡоуп. Убри азоуп аурыс шәҟәыҩҩы ду Н.В. Гоголь: «В литературном мире нет смерти, и мертвецы так же вмешиваются в дела наши и действуют вместе с нами, как и живые», ҳәа – зиҳәазгьы.
Кәасҭа Герхелиа диижьҭеи 50 шықәса аҵра арыцхә инамадашәа имырҳауҳаукәа иҭижьуеит иажәеинраалақәеи ипоемақәеи иалкаау рӷьырак еидызкыло ашәҟәы «Ахәыцрақәа ррыԥхра» ҳәа хьӡыс измоу ашәҟәҭыжьырҭа «Алашара», Аҟәа, 1982 шықәсазы. Абри нахыс уи аԥсышәала изыхҟьа сыздыруам, аха, уаҳа хазы шәҟәны иҭимыжьит еизгақәаки, ажурналқәеи агазеҭқәеи рҿы ирнылоз иажәеинраалақәа рыӡбахә ҳамҳәозар. Амала 1987 шықәсазы Аҟәа ашәыҟәҭыжьырҭа «Алашара» аҟны иажәеинраалақәеи ипоемақәеи – реизга «Когда цветет иглица» ҳәа иҭыҵыз ҳгәалаҳмыршәозар. Жәытәгьы ҿатәгьы дарбан поетзаалакгьы ишәҟәы ҿыц ианҭыҵуа иага ибаҩхатәреи ирҿиаратә ԥышәеи ыҟазаргьы аԥхьаҩ
ишԥаидикыларишь ҳәа игәы хыҭхыҭуеит, избанзар, идыруеит ашәҟәы алахьынҵа, мамзаргьы аԥсынҵра знапы иану ӡбаҩыс иамоу аԥхьаҩ шиакәу.
Кәасҭа Герхелиа итәы ҳҳәозар, апоетцәеи ашәҟәыҩҩцәеи зегьы реиԥш ашәҟә ҿыц аҭыҵра иацу аҭакԥхықәра иарҵысуа агәҭынчымра ауцәитәымхыз, ихаҭагьы ихҭынхьаауан агәырӷьара ашәахәацқәа шиқәыԥхозгьы. Сара уи лабҿаба избеит хыхь зыӡбахә сымоу ашәҟәы «Ахәыцрақәа ррыԥхра» (редкторс сызмоу) анҭыҵуаз аамҭазы. Уи иажәеинраалақәа роума, ипоемақәа роума иара ирхаиҵаз аԥсы, ус узазҳәар ауазар, еснагь дахӡыӡаауан ирифмақәа ракәзар, ихьыреивырны акәымкәа, еиқәҿырҭуа, мамзаргьы, ажәа ишалоу еиԥш, хҭак еицҭадыршәуа ишьақәиргылон. Уи ипоезиаҿы зегьы реиҳа дацклаԥшуан аритм анорма аҭартәараҿы, ацырақәа рхыԥхьаӡара аиҟарара, арифм лахҿыхқәа – зкаҩ бжьы ыҟоу – рылԥшаара, реинраалара.
Абраҟа иаазгарц сҭахуп иԥсҭазааратәу фактк. Уи хыхь исҳәаз ахшыҩзцара арҵабыргуеит. Абар ахаҭагьы. Усҟан, 1982 шықәсазы ашәҟәҭыжьырҭа «Алашара» аҟны редакторс аус зуан. Кәасҭа Герхелиа ишәҟәы «Ахәыцрақәа ррыԥхра» аредакторра сара исықәшәеит, исыдылҵеит ашәҟәҭыжьырҭа «Алашара» аредактор хада, абаҩхатәра змаз апоет, апрозаик, ашәҟәҭыжьырҭаҿы аџьабаа збахьаз, аԥышәа ду змаз Нели Ҭарԥҳа. Сара сҩыза бзиа, нахьхьиӡа аахыс издыруа, зҩымҭақәа рҭыҵра сазҿлымҳау, гәахәарыла сзыԥхьо ишәҟәы аредакторра азура ахьсықәшәаз сеигәырӷьеит, насгьы издыруан аҭакԥхықәра шацугьы уадаҩрак шаламыз, даҽакала иуҳәозар, анапылаҩыра шьоукы-шьоукы зны-зынла еилаҟыбҭәан ишурҭо еиԥш акәымкәа еилфаҷа ишыҟаз агәра згон.
Ашәҟәы «Ахәыцрақәа ррыԥхра» ицқьашәқьаӡа иҟаз анапылаҩыра редакторк иаҳасабала аԥхьара саалагон
еиԥш,сахьтәазсуадаашәдаалагылт–Руслан бзиаууит!– ҳәа Кәасҭа Герхелиа.
– Бзиа убеит, бзиала уаабеит, абыржәы ушҟа аҭел сасырц шысҭахыз удыруазшәаҵәҟьа иақәыршәаны уааит, аферым, Кәасҭа, – сҳәан, афырҳәа сҩагылт, искыз скалам сзыԥхьоз ашәҟәы «Ахәыцрақәа ррыԥхра» инақәыршәны.
– Суҭахызаргьы, Руслан, аа, ара сахьгылоу! – иҳәан, деихаччо, агәалаҟара шьахә шимаз удырыртә ҿааиҭит уи. Ҳнапқәа анааимаҳх, аԥсшәа анеибаҳҳәа, сыстол ҳнахатәеит сзыԥхьаз анапылаҩыра наҳамҵаҵаны.
– Адаҟьақәа шәҭызар? – даасҿаԥшын азҵаара насиҭеит сҭак дазыԥшуа. Сара азнык азы схаҿы имааит, исзеилымкааит ииҳәаз иаҵанакуа, аха нас илаф ахы ахьхаз аусзымдырх, агхақәа рацәаны иубама ҳәа акәын иаанагоз.
– Уажәы ҳахәамԥшуеи, – сҳәан анапылаҩыра адаҟьақәа еихыршәшәо сҿынасхеит. Азҵаарақәа рышьҭа схыланы.
Мамоу, Кәасҭа корректуратә гхақәаки, сзықәшаҳаҭым ажәақәаки ракәымзар, ибыргу ҳәа акгьы ыҟам, зегьы икәаԥӡа рҭыԥаҿ игылоуп, – ишәҭызар ҳәа дахлафуа автор исиҭаз азҵаара саргьы абас аҭак ныҟасҵеит.
– Ҳәарас иаҭахузеи, аредактор инапы зҭахым шәҟәы ыҟаӡам. Аханатә ус иҟоуп арҿиаратә дунеиаҿ. Аԥсуаа баша ражәаԥҟа иауалаху: блак иамбо, даҽа блак иабоит – ҳәа. Ари ас шакәу еилкаауп, аха, изаҳамҳәарызеи, зны-зынла – автори аредактори анзеилибамкаауагьы ҟамлалои, Руслан, – абас иажәа дналагеит имҵаз лассы ишәыҟәхараны иҟаз анапылаҩыра абӷьыцқәа еихыршәшәо иҿанааиха.
Кәасҭа, уара бзиарак ианиаша, араҟа уареи сареи еимак ҳамам, упоезиатә нцәахәы иунаҭаз ухы-уԥсы иалхыз аҩымҭақәа исгәарԥханы насгьы игәцаракнгьы срыԥхьеит, ибаргәу ҳәа акгьы збом, амала ажәақәак,
цәаҳәақәак сзықәшаҳаҭым ыҟазар, уажәы еицаҳаӡбоит урҭ рлахьынҵа, – сҳәеит, саргьы алаф ахь маҷк инаԥшуа, аха редакторк иаҳасабала «спозициа» зынӡа ишьҭамҵакәа.
Аҵыхәтәан, анапылаҩыра абӷьыцқәа рҿы иқәгылаз азҵаарақәа автори сареи ҳаизыразны ианеицаҳаӡба ашьҭахь: – иҭабуп, Руслан, аџьабаа убеит ҳәа насаҳәаны, снапы аасымхны дындәылҵит, агәалаҟара бзиа ихы-иҿы ианыԥшуа.
Иҵуазеи уиаахыс! Ашықәсқәа нкылашьа рымамкәа иԥырны имцои! Аха уамашәа иубаша, уажә акәу џьысшьоит сҩыза гәакьа, знапылаҩыра саԥхьаз автори сареи ҳнапқәа еимыхны ҳанеиԥырҵыз. Аԥсҭазаара уҳәеит ҳәа ишеибарку, иамоу амаӡақәа, адоуҳа аԥсымчхара инагӡаны издырхьада, иҭызҵаахьада?! Ахшыҩҭрақәаҵәҟьагьы аартра дуқәа шыҟарҵахьоугьы, уи аԥсы ахьҭоуҵәҟьа изымнаӡац...
Аԥхьаҩ ухаҵкы, ашәҟәы «Ахәыцрақәа ррыԥхра!» Кәасҭа Герхелиа иациҵаз, аԥхьажәара зуа, «Автор иҟынтә» удызгалоит ишеибгоу, избанзар, уаҟа еиҳагьы ихарҭәааны иаабоит (аҩада исҳәахьоу ирыцҵаны) апоет инысмҩеи ирҿиаратә хаҿсахьеи. Абар ахаҭагьы.
«Сара раԥхьаӡа ажәеинраала зҩит ишыҟалах саргьы исызгәамҭаӡакәа. Усҟан сара стәан ԥшь-класск рҿы. Ирҳәоит ажәеинраала аҩышьа удырҵар ҟалоит ҳәа. Иара убасгьы акырынтә ирҳәахьеит уи шзалымшо. Сгәанала, рахәыц зхам ачамгәыр узырхиараҳа, уи ԥсабарала излам иузирҵом. Иалшоит иуҵар арифмақәа реиқәыршәашьа, аха ажәеинраалаҵәҟьа аҩышьа – мап. Сара ажәеинраала аҩышьа заҵа аӡәы исимырҵарыз, усҟан ашкол аҿы ҳанаԥхьози ҳанамыԥхьози еиҟаран, алитература абзиабара, акружок уҳәа абаҟагәышьаз, аибашьра аамҭеиқәаҵәа ҳҭагылан. Насгьы, сара усҟан сызлахәыцуаз ала, ашәҟәы зыҩуа доуҳа мчык алԥхала,
ҳара ҳаилкаара ахьзымнаӡо, хыхьӡа џьара иқәтәаз џьысшьон, урҭ рыԥсы ҭаны уаҩы ибоит, иаҳауеит ҳәа сыҟаӡамызт. Усҟан ҳазлагылаз аибашьра аԥсҭазаара иазкны изҩыз ацәаҳәақәа заҵа аӡәы исмырбарыз, исыҵырдыраар ҳәа сшәаны, цәгьак зузшәа, сгәы ҭыԥсаауан. Аха акы сарҭынчуамызт, сгәы иҭыхоз ақьаад ианҵаны саԥхьалар сҭахын. Ус еилгеит аибашьра. Иааит 1947 шықәса. Сара сыԥсҭазаараҿы иҟалеит акырӡа зҵазкуа хҭыск. Аԥхын ԥсшьара ҳәа аанҿасра ҳара ҳҟны Ӷәада днеит ҳауак – Дырмит Гәлиа иаҳәшьаԥҳа Олиа Аланиа. Уи мыцхәы иҟәышны ажәабжьҳәара здыруаз аӡәы шлакәыз гәасҭеит. Еиҳараӡак сара сгәы хыҭхыҭуа сылзыӡырҩуан уи Дырмит иӡбахә даналацәажәоз. Анаџьалбеит, абри ишылҳәаҵәҟьо иааигәаны дылбахьоума, абасҵәҟьа дааигәаны дылдыруама ҳәа сгачамкны слыхәаԥшуан. Сара ашәҟәыԥхьареи аҵареи ирызгәышьуа аӡәы шсакәыз анеилылкаа, аҵара сгәы азлырхаҵон, дсылабжьон. Урҭқәа сара исырҭеит агәаӷьра. Иласҳәеит акы сыҩуашәа сшаҿу. Уи акәхеит, Олиа Аҟәаҟа данаауаз, саалгеит саргьы. Сналгеит Дырмит ду иҟны. Уи ихахәышла бырфынха, ишьауардын ԥынҵа еиқәырхәа, иблақәа аразра рхыҳәҳәыла, илабҷашь ныҵакшо икны, ибарҵаҟны дтәаны сара дансацәажәоз, соуразоуроу ашыӡ сыхьызшәа, аҟәараҳәа сеиҵасуан, исынсмырԥшырц саҿын, аха иауамызт. Ипҟыш-пҟышӡа сылахь иақәтәан аԥхӡы цәықәбарқәа. Ирҵәины искыз стетрад сымхны дшахәаԥшуаз, дааԥышәрыччан, иухьӡузеи уара ҳәа иџьашьо днасазҵааит:
– Котик,– сҳәеит сара, аарлаҳәа сыбжьы сызҭымкаауа.
– Кәасҭа акәхап иухьӡу, арԥыс, – иҳәеит иара ҩаԥхьа дыччо. Сара слымҳақәа ҵыууы рыҭго, амца сҿықәланы сахьгылаз сӡыҭуан...
Сгьежьит Ӷәадаҟа амҵәыжәҩақәа сыманы. Дырмит ду ибжьы, уи иажәақәа сахьцалак исыцын. Уи ишсабжьигаз еиԥш, срыԥхьон ашәҟәқәа иахьынӡасылшоз, сыҩуан сара стәала. 1949 шықәсазы Аҟәа сҭалеит Арҵаҩратә ҵараиурҭа. Лассы абраҟа Анатоли Аџьынџьал, Шоҭа Салаҟаиа, Мушьни Миқаиа, Борис Ҭыжәба уҳәа назлаз еидызкылоз, Алықьса Џьонуа инапхгарала еиҿкааз алитературатә кружок салахәхеит. 1950 шықәсазы агазеҭ «Аԥсны ҟаԥшь» ианылеит раԥхьатәи сажәеинраала. Нас сажәеинраалақәа аныло иалагеит альманахгьы. Дук мырҵыкәа сара стәала изҩит ароман актәи ахәҭа. Иара сыззаԥхьаз Иван Ҭарбеи, Алықьса Џьонуеи, Алықьса Лашәриеи уи сымч шақәымхаз сарҳәеит, абжьгарақәа сырҭеит.
1951 шықәсазы Ашәҟәыҩҩцәа реидгылаҿы иҟаз спиеса аилыргара ашьҭахь, Аԥсны жәлар рпоет Баграт Шьынқәба сиваргыланы дсацәажәо, усҟан дахьынхоз Аҟәатәи ашьха ашьапаҿынӡа сигеит, аҵх акыр ишцахьазгьы. Абри аицәажәара ҩаԥхьа исзаанартит адунеи ҿыц: схы-сгәы ақәыбзианы аҵареи арҿиаратә уси сыҽрымаздеит.
Уи аахыс иҵхьеит аамҭа маҷымкәан. Имаҷым иҟалаз аиҭакрақәа, аизҳарақәа аԥсҭазаара аганқәа зегьы рҿы. Саргьы санысит, сара стәала, схатәы мҩа. Уи еиуеиԥшымызт. Изыхҟьалакгьы, сҽынеиҵыхны алитература амхаҿы аус зуртә санзыҟамлаз аамҭа рацәоуп. Амала, сахьыҟазаалак, усс сызҿызаалак зегь раԥхьа исызгылан апоезиа. Уи сара исыгәҭыхан – исыгәҭыхоуп, исгәырӷьаран – исгәырӷьароуп, исгәырҩан – исгәырҩоуп, исыԥсҭазааран – исыԥсҭазаароуп. Уи аҿаԥхьа еснагь исыдуп ауал, ҩынҩықәра нысҵыргьы сызҵымҵша ауал. Сгәанала, сара сакәым, адунеи аҿы дыҟамзар ҟалап апоет дуӡӡаҵәҟьагьы, исылшаз зегьы ҟасҵеит ҳәа згәы ҭынчхахьоу аӡәы.
Апоезиеи сареи еиҿыгәыҳәаауа бзиа еибабо арԥызбеи аԥҳәызбеи, ирзымҳәо шәԥынгылак змоу, аха знымзар-зны ҳаиразҟымхар иабацари ҳәа игәыӷуа
реиԥш ҳаизыԥшуп. Уарла-шәарла акәзаргьы, ҳцәырҵрақәа рыла, споезиеи сареи иаҳҭахуп аԥхьаҩ иблаҿы ҳҽырмхарацәаны,ҳгәыԥҵәагаха,дахьнеилак дҳахҟьашо акәымкәа, иҳалшо ала, уи иԥсҭазаараҿы, маҷк иадамхаргьы, акы ҳхәарҭаны ҳҟаларц. Уи шаҟа иҳалшаз абри ашәҟә хәыҷы аҿы еизгоу аҩымҭақәа рхала ирҳәааит»*.
Аҩада иаазгаз апоет ишәҟәы «Ахәыцрақәа ррыԥхра» иациҵаз астатиаҿы еилыхха иаабоит уи дызнысыз иԥсҭазааратә мҩа заҟа имариамыз, дызхааныз аамҭа уадаҩ иахараны заҟантә еилашәа-еилыҵыз, заҟантә илакьҭа-лакьҭази, зынӡа дарблаҟьарц азын. Аха ихаҭашьаратә ҟазшьа аханатә иамаз ачҳареи, агәеилыҷҷареи, изааигәаӡаны иҟаз ауеи-агәыцхәи ирыбзоураны аԥсуа милаҭ интеллигенциа иаҳхысыз XX-тәи ашәышықәс аҩбатәи азыбжазы иааиҵагылаз аӡәы ҳәа днарылагылт дҵоураны. Убри анаҩсангьы астатиаҿы иааԥшуеит, (ахӡырымгарала ишҭаҵәахугьы, ишҭаҳәҳәоугьы) ихаҭа ипоезиа дшазыҟоу илагала – ихәыҷы-иду – изыԥсоу шидыруа. Убас шакәугьы, уи имоуп, апоетцәа зегьы ишырцәаҩоу еиԥш, иԥсабаратәу шәаӡыӡарак – аԥхьаҩ изы агәыԥҵәагамхара, уи игәаҿы анеира, аҭыԥ аанкылара уҳәа иреиԥшқәоу ахшыҩзцарақәа.
Кәасҭа Герхелиа, еиҭасҳәоит, хыԥхьаӡарала ирацәамзаргьы инапы иҵыҵыз ипоезиатә рҿиамҭақәа дрықәгәыӷуан, аԥхьаҩ изы хәарҭара шрылаз рыгәра игон азоуп зыӡбахә ҳамоу астатиа абас еиԥш иҟоу ахшыҩзцарала изыхиркәшо: «Уи шаҟа иҳалшаз (апоезиеи иареи роуп дызҿу – Р.Қ.) абри ашәҟәы («Ахәыцрақәа ррыԥхра» – Р.Қ.) хәыҷы аҿы еизгоу аҩымҭақәа рхала ирҳәааит» – ҳәа.
* Кәасҭа Герхелиа. Ахәыцрақәа ррыԥхра, ажәеинраалақәеи апоемақәеи. Аҟәа: Алашара, 1992. Ад. 3–6.
448
АКЬЫԤХЬ ЗЫМБАЦ...
Кәасҭа Герхелиа ипоезиа ахатә хаҿра шамоу ҳзырбо акоуп абраҟа иаазго апоетесса, Дырмит Гәлиа ихьӡ зху Аԥсны аҳәынҭқарратә премиа алауреат Гәында Сақаниаԥҳа «Адунеи убас ишоуп» ҳәа захьӡу лыстатиагьы. Аԥхьаҩ ухаҵкы, ишудыруа еиԥш, собиект хада изку амонографиа аҩра снапы аналаскуаз, аамҭазы, иара хаҭала дыздыруаз, изааигәаз, иҩызцәа, иқәлацәа ашәҟәыҩҩцәеи апоетцәеи срыҿцәажәан, мамзаргьы, сара иҟасҵаз аҳәарала исзырҩыз ргәалашәарақәеи илитератратә ҭынхеи ахәшьара ҟазҵо агәаанагарақәеи, рцикл иатәуп абригьы. Урҭ сышәҟәаҿы, автортә хьаҵрак аҳасабала, иагәыларгыло саауеит аханатә. Сгәгьы иаанагоит сызҿу аус аҟны апоет ихаҿра аарԥшраҿы иацхраауеит ҳәа, насгьы схаҭагьы Кәасаҭа Герхелиа илитературатә ҭынхазы исҳәо, иҟасҵо сыхшыҩзцарақәа рмаакырақәа дырӷәӷәоит ҳәа.
Уажәы ажәа лаҳҭап Гәында Сақаниаԥҳа:
«Кәасҭа Герхелиа. Ауаҩы ԥшӡа, имччакәа имцәажәоз, ԥхарала зыблақәа ҭәыз, згәы ҭбааз, згәы былуаз апоет. Зыԥсҭазаара зегьы апоезиа абырцкал икылызгаз, згәы-зыԥсы зегьы зус ԥшьа алагӡара, мааԥсарада ауаҩра дуӡӡа амаҵ аура иазкыз, угәырӷьара гәыкала иуцеиҩызшоз, гәыкала иуеигәырӷьоз, ухьаа уцеиҩызшоз, еснагь абзеира аура, ааныжьра иашьҭаз, зыԥсадгьыл ахьаа зхьааз, уи агәҭакы лашаз зыԥсы ҭызхуаз, уи ахьаа ду зыжәлар ирыцеиҩызшоз аҵеи лаша. Уи ипоезиа иамоуп аҽакы иаламҩашьо аҟазшьа, астиль, аинтонациа. Уи ипоезиа угәы ҿызкаауа, уԥсы ҭазҵо, уԥсы шҭоу ушуаҩу ухазмыршҭуа, еснагь иуцуп знык уи амца наухьысыр. Уи иажәеинраала аԥхьашьа хазын, еснагь ҷыдала сизыӡырҩуан, срызҿлымҳан иҩымҭақәа. Уамашәа еиларсын илирика, уи апоезиатә сахьақәа ҟазарыла иҭихуан,
играждантә лирикагьы иалукаартә еиԥш аԥхьаҩ игәаҿы иҟоуп, ргәынкылара мариоуп, иласуп, знык уанаԥхьалак иулаҵәоит. Ус иҟоуп сара сзы иажәеинраалақәа рацәаны еиҳарак ажәеинраала»:
Адунеи убас ишоуп:
Џьара аныхәло, џьара шоуп, Ак аныхаау, ҽак ашоуп,
Аӡә иқьар, ҽаӡәы ихәашоуп.
Илирикатә жәеинраалақәа дәахьыла усҟак имыруадаҩкәа убас еиласоуп, уи ихьаа, игәҭыха ихьухьууа инауцралоит. Хашҭшьа амоу Лаҭатәи атрагедиа иазикыз аҩымҭа ссир, угәы ҭызшьаауа, ушуаҩу ухазмыршҭуа, иҵәааҵәаауа хьаа-мцак уцразҵо, узбылуа.
Кәасҭа Герхелиа еиҭагаҩык иаҳасабалагьы даара аџьабаа ду ибахьан. К. Симонов иажәеинраала «Жди меня» зеиԥш ыҟам аиҭагақәа ирхуԥхьаӡалар ауеит. Ус аиҭагақәа акымкәа, иҩбамкәа заҟа...
Аҟазара злоу инапы назхьысуа зегь рыԥсы ҭалоит, ицааиуеит. Хашҭшьа сымам аибашьра ашьҭахь 1995 шықәсазы арадио аҿы аус анызуаз Кә. Герхелиа адырраҭара аҟаҵаразы дахьнеиз ҳаиқәшәеит, сыԥҳа хәыҷы Анна дсыцын, хышықәса лхыҵуан усҟан. Лареи сареи лассы-ласс Кә. Герхелиа иажәеинраала «Адунеи убас ишоуп» ҳаԥхьон ҿырҳәала, аҽынгьы ҳаԥхьо ҳашнеиуаз, иажәеинраала аниаҳа, ахәыҷы дшаԥхьоз даангылан дӡырҩит нас ҿымҭкәа днаҳадгылеит иџьашьаны длыхәаԥшуа, илабжышқәа хаддыла, длызҵааит, ибзырҵада ҳәа. Сани сареи бзиа ибаны ҳаԥхьоит анылҳәа даашьҭихын, дигәыдиҳәҳәалоит, усгьы насеиҳәеит, абри еиҳау абаҟа сҭахӡам иҭабуп ҳәа. Насыԥуп уажәеинраала аԥсы анҭо, еиҭазҳәо аныҟо насыԥуп иухшаз умаҭацәа уажәеинраалақәа ҿырҳәала ианрыԥхьо, уи зегьы илшеит Кә. Герхелиа. Насыԥуп урҿиара еилызкаауа, ҳаҭыр дуӡӡа ақәызҵо ахшара ануааӡа, уи еиҳау иҟоузеи?! Дбылуан Кәасҭа Герхелиа ҩнуҵҟала, дәахьыла усҟак инымԥшуазаргьы, иуимырбозаргьы, гәыла, ԥсыла дыхәжәеит. Иалымшеит апоет игәы, Аԥсадгьыл ахьаа зегьы иреиҳахеит. Уи зегьы ианыԥшит ирҿиамҭақәа, еиҳарак играждантә лирика.
Егьа аамҭа царгьы сгәалашәараҿ дынхоит аԥсҭазаара абзиабара злаз, зхаҿы лаша ԥхарала, ччаԥшьла иҭәыз апоет Кәасҭа Герхелиа ахааназ. «Адунеи убас ишоуп» шаҟа аҳәоузеи ари ацәаҳәа, ҳара ҳзы имҩасит ԥсҭазааран, уи амацәыс еимҟьара лашаран иҳацзаауеит иҳаӡаз агәырӷьара, иҳауз аԥхара ахаан имиасуа аҟазара алашара».
Кәасҭа Герхелиа инапала еиқәыршәаны, аԥхьажәара зуаз астатиа «Автор иҟнытә» ҳәа иацҵаны аԥсышәала иҭижьыз, ипоезиатә рҿиамҭақәа – иажәеинраалақәеи ипоемақәеи – еидызкыло ашәҟәы «Ахәыцрақәа ррыԥхра» ҵыхәтәантәиуп. Уаҳа иахьа уажәраанӡагьы, Кәасҭа Герхелиа ишәҟәык изаҟаразаалак адунеи амбац. Ари азҵаара, сгәанала, еиҳагьы игәцарактәуп уи деибгадызҩыда данҳалагылам аамҭазы, даҽакала иуҳәозар, ирҿиамҭақәа литературатә ҭынханы ҳдоуҳатә культураз излаҟалаз ала.
Аха уи иаанагаӡом Кәасҭа Герхелиа арҿиара аус дацәыхьшәашәан, хара дацәгылан дыҟан ҳәа. Мап, ус шакәым шаҳаҭра руеит 1982 шықәса инаркны иԥсҭазаара далҵаанӡа  инапы иҵыҵыз, насгьы апериодикатә кьыԥхь-ажурналқәа, агазеҭқәа, еиуеиԥшым аизгақәа рҿы ирнылаз ипоезиатә, ипрозатә, ипублицистикатә, илитературатә-критикатә статиақәа, иқәгыларақәа. Урҭ рхыԥхьаӡара атәыҳҳәозаргьы,имаҷӡам,ижыцәӡаиҟоу ашәҟәы зрылымҵрыз. Аха урҭ хазы шәҟәны рҭыжьра автор дахыццакуамызт, изнылаз апериодикатә кьыԥхь рызирхама уҳәартә еиԥш, иҽаанкылан дыҟан. Ҳәарада, уи аамҭала акәын. Дарбан поету изҭахым иҩымҭақәа хазы шәҟәны аҭыҵра?! Кәасҭа Герхелиа иҭахын иҩымҭақәа хазы шәҟәны адунеи рбар. Аха, дырхыццакуамызт, избанзар, инапы иҵыҵыз иҩымҭақәа рхаҭабзиара дазҿлымҳан, апериодикатә кьыԥхь заахаз ипоезиатә ԥҵамҭақәа ракәзар, аԥхьаҩ иҿаԥхьа аԥышәарак иахысит ҳәа дшахәаԥшуазгьы, ашәҟәахьы аиагаразы иҵегьы рыцклаԥшра, алаԥш рыхгара аҭахны иԥхьаӡон. Ари, ҳәарас иаҭахузеи, апоет иҩымҭақәа хазы шәҟәны рҭыжьра ахымццакра актәи амзызқәа (аҽыҵгақәа) ируакуп. Аҩбатәи амзыз акәзар, аԥсҭазаара еснагь иамымҵәо иацу, иахҭынхьаауа, иара апоет ихаҭа иблаҟьаны акәымкәа, хаха ишиашоу, ихьысуа, зымаҵ умур амуа, уаамҭа иамеиҷаҳауа, иуцәызго, угәабзиара ҵызшәаауа аԥсҭазаара иахылҵуа аҟыба-ӡыбарақәа. Ахԥатәи атәы ҳҳәозар, урҭ ашықәсқәа – Горбачов ихаан ҳәа изышьҭаз Асовет Еидгыла аилаҳара аамҭа ааины иҟәаҟәа икыдгылахьан. Абас аиҭакрақәа – даҽакала иуҳәозар, иацы нцәахәыс иаҳшьоз, ҳзымҵахырхәоз аидеалқәа шьапԥықәла ҳрыгәҭасны ахыԥсҭақәа ирҭаҳажьуа ҳалагахьан. Ари збаз ақырҭуа националистцәа ҳанакьаҭа ҟалеит, наныкьара ҳәа Аԥсны хьаҳәа-ԥаҳәада рнапаҿы излааргашаз аполитика хәымгақәа рымҩаԥгара иалагеит. Аӡхыҵра еиԥш ижәыланы идәықәлеит рлозунг цәыршәагақәа рхаргыланы Аԥсны уи Қырҭтәыла ауп ҳәа еибарҳәҳәо. Уи ахыхь апериодикатә кьыԥхь арадио ателехәаԥшра уҳәа зегьы рҿы ақырҭуа ҵарауаа, ашәҟәыҩҩцәа, ажурналистцәа аԥсуаа қырҭцәоуп ҳәа «аартра» дуқәа ҟарҵон, имшәа, имырҳа, иԥхамшьа.
Абри аамҭазы, уаанӡагьы еиҿкааны (системак аманы акәымзаргьы) иҟаз, аԥсуа жәлар рмилаҭ хақәиҭратә қәԥара шьаҭанкыла аҽарҿыцит. Иҿыцҳҳараӡа ишҳам мацараха иаацәырҵыз ақырҭуа нацистцәа хымҩаԥгашьала
анемец фашистцәа ираԥызгоз ирҿагылан рыԥсадгьыли рыжәлари иахьынӡарылшоз ала рыхьчара иаҿын.Абраҟа ароль дуӡӡоуп аԥсуа интеллигенциа – ашәҟәыҩҩцәа, аҵарауаа, ажурналистцәа, аҟазара аусзуҩцәа. Убарҭ реилазаараҿы дыҟан Кәасҭа Герхелиа. Уи ибон иҟаз аҭагылазаашьа аҽеи ишазҳәамыз, шәаагыл, шәызҿу закәи ҳәа разҳәашаз аӷәра рҿазкышаз уаҩ дшыҟамыз. Ус ишнеиуаз, Асовет мчра еилаҳаит, шықәсык ааҵаанӡагь Аԥсны аагот, аԥсуаа зынӡа иқәаҳхуеит ҳәа 1992 шықәса нанҳәа 14 ашаха амҭакәа иҳақәлеит.
Абарҭқәа зегьы урызхәыцны ухаҿы ианааугалак, иумбарц, еилумкаарц залшом Кәасҭа Герхелиагьы, иҩызцәа аԥсуа шәҟәыҩҩцәа реиԥш, Аԥсны ашәарҭа ӷәӷәа ишҭагылаз, ашәҟәқәа рҭыжьра, (аус ԥшьақәа ишреиҳаугьы) аха уаҩы изҭода, Аԥсадгьыл амца акуа ианалага нахыс. Ииашоуп, аҩада ишысҳәахьоу еиԥш, 1982 шықәса рынахыс Кәасҭа Герхелиа иҩымҭа еизызкуа шәҟәыкгьы ҭимыжьзаргьы, арҿиаратә усура даҟәыҵны дауҟахыз ҷыдала апоезиа, еиҭарсшәа иуҳәозар, уи мшаҽны ихааӡа иқәнарԥхаз ашәахәацқәа игәаҵаҿ иҭахәхәа иҭан арҿиарахь агәаҳәара иҭауа. Ус шакәу агәра ҳнаргоит хыхь зыӡбахә сҳәаз – Асовет Еидгыла аилаҳара ианаҿыз – ашықәс уадаҩқәа раан, аԥсҭазаара ицәырнагоз асоциалтә-политикатә проблемақәа инаркны апоет ипоезиа алаԥшҳәааҿы иҟан, даҽакала иуҳәозар, рықәҿнаҭуан. Ари ас шакәу хара ацара аҭахӡам, аргамаду иаҳәоит усҟантәи апериодикатә кьыԥхь агазеҭқәеи ажурналқәеи рдаҟьақәа рҿы ианылаз апоезиатә ԥҵамҭақәеи апублицистикатә нҵамҭақәеи, алитературатә-критикатә статиақәеи. Аԥсны жәлар Рџьынџьтәылатә еибашьра аамҭазы, Кәасҭа Герхелиа аԥсуа шәҟәыҩҩцәеи апоетцәеи зегьы реиԥш, ирҿиаратә ԥсымчхара ҵакылагьы мҽхакылагьы аҽарҭбааит. Урҭ гәашьамхыс ирыҵалт ҳажәлар рҭоурыхтә ԥсҭазаараҿ
нахьхьиӡа аахыс дара иртәышьҭраны ирылаӷьаны иаауаз, милаҭ кодк иаҩызаз Аԥсадгьыл абзиабареи иҳажәлаз аӷа хәымга ицәымӷреи. Жәаҳәарада, еилкаау усуп, аурыс шәҟәыҩҩы ду М.Е. Салтыков-Шьчедрин ишиҳәаз еиԥш, Аԥсадгьыл ҿгәыҳәаарыла абзиабара ауаҩы амч шинаҭо, ишиланаҵо. Ааи, убасҵәҟьа ауп ишыҟоу уԥсадгьылгьы уаргьы узтәызтәырц, уқәызхырц иуқәлаз аӷа ицәымӷра амч-ҿыц – ақәԥарахь иухо – шунаҭо. Изхысҳәаау, аԥсуа шәҟәыҩҩцәагьы абри аҩыза аԥсихологиатә ҭагылазаашьа акәын ирымаз, иаҳхаагаз аибашьра хлымӡаах анцоз аамҭазы.
Кәасҭа Герхелиа изы хыхь сыззааҭгылаз ахшыҩзцарақәа фактла рырҵабыргразы, ҳнаргәылаԥшып акьыԥхь зымбац, иархив аҿы инханы иҟоу, еиҳа иҟазшьарбагоу ипоезиатә рҿиамҭақәа. Урҭ аԥҵан 1982 шықәса инаркны иԥсҭазаара аҵыхәтәантәи ашықәс  аҟынӡа. Амала еизакым, аԥхьаҩ изы рԥыхьашәара уадаҩуп, иԥсаҟьаны иргәылаԥсоуп апериодикатә кьыԥхь адунеи иатәу ажурналқәеи агазеҭқәеи рдаҟьақәа рҿы.
Араҟа, ҳәарас иаҭахузеи, Кәасҭа Герхелиа поет-патриотк иаҳасабала еиҳагьы дгәылҭәааны дааԥшуеит, даабоит.
Уажәы нацәақәкыла ҳаиасып дара рахь, игәцаракны ҳаргәылаԥшып арҭ ашықәсқәа раан апоет ирҿиаратә тематикаҿы еиҳа дзыргәамҵуаз, игәы иҵхоз, ихьааигоз азҵаарақәа закәыз ибарц, иаҳарц, иҟаларц ииҭахыз уҳәа иреиԥшқәо жәпакы.
Кәасҭа Герхелиа данқәыԥшыз, ажәеинраалақәа рыҩра даналага инаркны ари иуаароу, ҟыба-ӡыбала иҭәу адунеиаҿы ауаҩы идгьылтә ԥсҭазаара аҵаки хықәкыси иамаз дазхәыцуан, еизаданы акәымкәа ажәлар рҭоурыхтә лахьынҵа ԥхьаҟатәи аԥеиԥшхә иадҳәаланы, мамзаргьы иауаршәаны. Уи аханатә ибон, абара анаҩсангьы, еилыхха ихаҿы иааиуан заҟа иуадаҩу хыԥхьаӡарала ҵҩа змам
аԥынгылақәа шацу. Аҩада исҳәаз ахшыҩзцара ҳара иаабоит 1956 шықәсазы ииҩыз аграждантә лирика иатәу ажәеинраала, «Сгәы уахь».
Ииашоуп, араҟа автор исубиективтә дунеи аҳәаақәа ирҭацалан дзыхцәажәо мамзаргьы зсахьа ҭихуа, иажәа ззикыз игәы ауп. Уи аҟазшьақәа, ацәаҩақәа, нас игәы иара ишизыҟоу атәы ауп аԥхьаҩ раԥхьа ихаҿы иааиуа, игәникыло, избан акәзар, автор иԥсҭазаара еибаркны измоу игәы иара изы инанагӡо афункциақәа, иаҳҳәап, игәырӷьараз, игәырҩаз, ԥсшьарак амамкәа иқәра аҽақәыршәаны ишеисуа, ажәакала, лахьынҵала изызшоу ауал-ԥшьа тәахак, ԥсшьахак амамкәа инанагӡоит.
«Сгәы уахь» аҿы абри ада даҽа идеиак аҵамзаргьы ауаҩытәыҩса игәы иазкыз ажәеинраала замана ыҟан, избан акәзар, уи инанагӡо афункциақәа, амедицина аганахьала уахәаԥшуазаргьы, иаарԥшуп ииашаны, ауаҩытәыҩса иԥсабара иақәшәауа, ианаалауа. Аха уи раԥхьа ухаҿы иааиуа ахыхь, апоет иажәеинраала иаҵаиҵеит ихадароу даҽа хшыҩзцаракгьы. Уи ауп ажәеинраала сахьаркырала иахьҩычоу анаҩсангьы идеиала изырӷәӷәаз. Уи убри ауп, апоет деибаркны дызмоу игәы, иара иԥсҭазаара азы мацара акәымкәа, ижәлари иԥсадгьыли рзын аԥсы ҭаны иҟанаҵ, еисларц. Уи акәӡами иҳарҳәауа абарҭ апоезиатә цәаҳәақәагьы:
Аԥсадгьыл ахьӡ ҟалеит уара узыҳәан, Иԥшьоу хьыӡны, уара иухатәны.
Уи агәаҟра угәаҟран, убас – аныҳәа Уара иуныҳәан, гәырӷьарыла уҭәны.
Ааи, апоет иҭахуп иԥсҟы зку игәы Аԥсадгьыл азы ааԥсара азымдырӡо еисларц. Усҟан ауп иара иԥсҭазаарагьы аҵакы аманы ианыҟало. Автор иажәеинраала злахиркәшо ацәаҳәақәагьы абри хыхь иҳәоу ахшыҩзцара идеиак еиԥш ишьақәирӷәӷәоит: «Уеисла, уеисла ажәлар ргәеисра уақәшәан, Уаԥсахартә еиԥш иумоу хьӡыс – Агәы!».
Апоет иажәеинраала «Аҵхи сареи» акәзаргьы, 1986 шықәсазы ииҩыз жьра-цәарала, еиҳа ииашаны иуҳәозар, философиатә ҵакыла иазааигәоуп аҩада зыӡбахә ҳамаз аҩымҭа «Сгәы уахь». Абраҟагьы автор ддыргәаҭеиуеит, дзақәԥо аҵх лашәы иалибаауеит аҭоурых ҭәагашоура иԥсадгьыли ижәлари зҭагылаз азалымдарақәа ҵҩа змам. «Сызлацәари сгәы ҿыркаазар ахьаақәа, Ахьаақәа мжьыжькны аҵх иартытуазар, Сызларывсри исымбошәа имырхьаакәа, Залымдарашәк рыхқәа ҿыц иԥытуазар!» – иҳәоит апоет, лоунытә игәаҵанӡа инаганы. Араҟа, жәаҳәарада, Аԥсадгьыл знысхьоу, насгьы ԥхьаҟатәи алахьынҵа азхәыцреи роуп автор дызмырцәо, игәы ҿызкаауа, хьаас имоу, аҭоурых адаҟьақәа илахьеиқәҵагаха игәалазыршәо:
Аҵх рҽалак амца ацрарҵоит сгәы ҭыблаауа, Анкьаӡа зны избылуаз сыдгьыл блахкыга... Ргәынқьыбжь аҵх иалаҩгәышьоит Аублаақәа, Аҵх-лашә иалак иргаз зыдгьыл иахыган.
Анаҩстәи ацәаҳәақәа рҿы апоет ибла ихгылоит итрагедиатәу асахьақәа:
Аҵх еиқәараз амшын иххалаз арыцҳақәа, Амҳаџьырқәа, знаур сыбла иххалаз;
Ҵхык мҩасуам ргәаҟрак аӡбахә аамыцҳакәа, Аҵх еиқәараз зиаҵәахә кыдшәан иҭалаз.
Ҳажәлар абри аҩыза аҭагылазаашьа-рыҟазаареи рыҟамзаареи азҵаара хаха ианықәгыла аамҭазы, апоет аҵх-лашә изаанагоз ихәыцра хьанҭақәа ирылибаауеит: «Аҵх рҽалак ачарҳәацәа маҭеиқәаҵәан Иадҳәазалон
Аԥсны абаашра хрыӷәӷәарҭа. Аҵх рҽалак ҳгәылацәақәак лаҳәеиқәаҵәан Иҳақәпапон, ҳаԥсапара ангәарҭа...».
Еилкаауп, «ҳгәылацәақәак лаҳәеиқәаҵәан» ҳәа авторзыӡбахәимоузусҭцәоу.Урҭрамиҳақәырхырц 1992 шықәса нанҳәа 14 аҽны иҳақәлаз. Уаанӡагьы изҿыз ауп, апоет абарҭ ицәаҳәақәагьы ирҳәоз:
Аҵх иалызбоит хаҿсахьақәак: ҽырхықәымҵа Ирыхәаԥшуа са сызусҭоу, схы-сҵыхәа, Сдаци-сԥашәи, сҳаҭгәын ԥшьақәеи ирықәыӡба, Сышьҭра дырӡырц, сыдгьыл сыхьыӡ аныхуа.
Кәасҭа Герхелиа иажәеинраала «Аҵхи сареи» злахиркәшо акәплет иаҳнарбоит уи аԥсыуак, поетк иаҳасабала даныҩагыла инаркны иԥсадгьыл ахьаа, иԥсадгьыл агәырӷьа иара иԥсҭазаараҿы ихадараны ишыҟаз, уахгьы ҽынгьы ихәыцреи игәазыҳәареи имцаха ишрылаз, дырԥеиԥеиуа дышрымаз. Ус шакәу дырҵабыргуеит метафорала зсахьа ҭихуа абарҭ ацәаҳәақәагьы:
Аҵхи сареи уахак ҳазҿу еиҿыхароуп, Аиқәылашьца иабадыруеи сыгәҭыха,
Аҵх иаҭахыу аашаанӡа сымҿыхароуп, Сызлацәари аҵх иаларшәны сгәы ԥҽыха!
«Человек является прежде всего сыном своей страны, гражданином своего Отечества, горячо принимающим к сердцу его интересы» ҳәа В. Т. Белински ииҳәаз ахшыҩзцара иашьашәалоу анубаауеит Кәасҭа Герхелиа иажәеинраала «Аҵхи сареи» иаԥхьаз дарбанзаалакгьы, избан акәзар уи аԥсуа патриотк иаҳсабала иԥсадгьыли ижәлари ринтересқәа игәаҵанӡа инеины ауп ишиныруа, ишидикыло. Уи ауп аҵхи иареи зеиҿыхауа, изымааибуа, даҽакала иуҳәозар, дтәоума, дгылоума, дышьҭоума дахьыҟазаалак, дызҿызаалк иԥсадгьыли ижәлари рҭоурыхтә лахьынҵа хәыцырҭас изимоу.
Ииашоуп, ажәеинраала «Аҵхи сареи» аҿы ианыԥшуеит, мамзаргьы имырхьааӡакәа иубоит, апоет ихатә ԥсҭазаараҿы иԥыло ихҭынхьаауа, иԥықәсыло амыҟәмабарақәагьы. Ус иҟан, уи аҩыза иԥсҭазаараҿы аҭыԥ аман азоуп уи абас зиҩуагьы: «Аԥсҭазаараҿ џьоук рзы иҟаӡоу ҽыхароуп, уанырмыхәо иуузгьы арҭоит атыша» ҳәа.
Агазеҭ «Аԥсны ҟаԥшь» 1990 шықәса ноиабр 8 аҽны иҭыҵыз аномер аҿы икьыԥхьуп Кәасҭа Герхелиа иажәеинраалақәа ҩба: «Ианшәарҭоу Аԥсынра», «Ҳазқәымгәыӷӡоз абаҟа». Усҟан, ишаадыруа еиԥш, Звиад Гамсахурдиа дызхадаз ақырҭуа нацистцәа агазеҭқәа рҿы иркьыԥхьуази, арадиоҿ ирҳәози телехәаԥшрала иддырбози рнаҩсангьы, рцәа иҭыҵӡаны, рхы рзымҟажо аҟынӡа иаапкӡаны ақырҭуа нацистцәа Аԥсны иалан рбираҟыжәқәа бӷьаауа, рхаҭақәа ацәымҵ рыцҳазшәа акәукәуҳәа еибарҳәҳәо Аԥсны – ари Қырҭтәыла ауп! ҳәа.
Ариажәеинраалаапоетиҩитшықәсазы,раԥхьаӡа акәны ақырҭцәеи ҳареи ҳабжьара аԥсыҭбара ҟазҵаз аидыслара ашьҭахьҵәҟьа. Амала, аҩада ишысҳәаз еиԥш, акьыԥхь абеит 1990 шықәсазы. Ажәеинраала ақырҭуа фашистцәа рполитика хәымга – Аԥсны зымҩаԥгара иаҿыз – аргамаду иаҿагыланы апублицистикатә бжьҿаца ахылҟьауа ицәажәоит. Иуадаҩын усҟанҵәҟьа ас еиԥш иаахтны аҩра, аҳәара, еиҳагьы иуадаҩын апартиатә орган аҿы акьыԥхьра. Избанзар, урҭ ҳгәылацәа «хазынақәа» Асовет мчра абар-абар аилыбгара ишаҿызгьы, макьана рымч ӷәӷәан, рдац-ԥашә Кремль аҟынӡагьы инаӡон башамашала акәымкәа, анырра аманы. Абраҟа даҽаамҭанык еиԥшымкәа агәыӷьра аадрыԥшуан аԥсуа интеллигенциа, еиҳарак акьыԥхь знапаҿы иҟаз ашәҟәыҩҩцәа, ажурналистцәа.
Сыззааиуа, Кәасҭа Герхелиа иажәеинраала «Ианшәарҭоу Аԥсынра» агазеҭ «Аԥсны ҟаԥшь» аномер ианылаз ауп, аредактор ихаҭыԥуаҩ ҳәа инапы аҵаҩын Аԥсны еицырдыруа ажурналист, апоет Владимир Антипа-иԥа Чуаз. Ари афакт ахаҭа иаҳәо маҷӡам, хара ҳархәыцуеит, сгәанала, «цыфак», мамзаргьы комментариак амҭаӡакәа иаанарԥшуеит ҳаԥсуа интеллигенциа, ҷыдала ҳашәҟәыҩҩцәа, ҳҵарауаа, ҳжурналистцәа рмилаҭ хдырра аҩаӡара ахьынӡаҟоу, рыԥсадгьыли рыжәлари рышҟа ирымоу абзиабара заҟа иӷәӷәоу, шәарҭарак аҿаԥхьа хьаҵра шырзымдыруа.
Аԥхьаҩ ухаҵкы, абриаҟара зхысҳәааз апоет иажәеинраала, уаҳа аҭыӡшәа мҳәакәа, исҭахуп иара ахаҭа ҳаицаԥхьарц:
Мцыла ианамуӡа, мчыла
Алахь ианырҵарц атәра, Аӡӡеира иауыз иаӷрагыла, Икылкаан ианеихс Аԥсынра, Иахьыҵаз ҳабацәа гылан,
Хыла иасит адамра –
Иазхоуп! – Дыдрыԥшь газҽазит, Иазхоуп! – ихыџхыџит Лыхны, Аҩысҭааи ацқьа ҳазшази Раҳәақәа рҟьеит еиҿаххны! Амци аиашеи еиҿасит, Сасрыҟәа дахьышьҭаз дыхәны Анақәҿиҭ, Бзоугьы шьацәқәасит, Икьыркьырит ажәҩан ҵыхны! Амитә ҳашьхақәа арӡыҩит, Ерцахәгьы гәамҵны игәынқьит, Адыд ахрақәа ирҿыҩит, Арҩашқәа ҭрысны илакьит. Адгьыл амҟәыл иаҷыҩит,
Иқәыԥсычҳан ажәҩан лаҟәит, Нхыҵи-Аахыҵи еигәныҩит, Аишьцәа неидгылан иқәит.
Қьачи Лӡаа-ныхеи еицхысит, Амшын ихыҷҷалт ацәашьқәа, Џьныши қаҷааи ргәы ҭрысит, Ртыша ҵлашәыра инҭашәкәа Иҵарцаз еихьыс-еиԥысит,– Ицәгьазаап аҳақ анӷьашкуа; Ажәлар қазықазуа икылсит. Ахҿеиԥш ирххоуп рхаҿқәа, Жәлар рымч, – о, ахьышьаргәыҵа, Гәаӷла ианалага ашра, Идәықәлоит адгьыл агәыҵак, Имшынха иҭыҵуеит аҭра!
Аԥсуа дзаҵәуп ҳәа инеигәыдҵа, Уажәшьҭа иауаҵәҟьом ишьра; Аԥсуа ус баша ихы нықәҵа, Дыԥсуам, ианшәарҭоу Аԥсынра!
Агазеҭ «Аԥсны ҟаԥшь» абри аномер аҿы (1990, ноиабр 8) иануп «Ҳазқәымгәыӷуаз абаҟа» ҳәа хыс измоу ажәеинраала. Уи азкуп амҳаџьырра атема. Ишдыру еиԥш, аԥсуа литература анҩыҵхаха инаркны ҳашәҟәыҩҩцәа азҿлымҳан аԥсуаа жәларык раҳасабала, еинҭәыланы рыҟазаара абӷашшара ԥызҵәаз иахьагьы ӷәӷәала ианыԥшуа арыцҳара ду. Уи азҵаара хацыркын агазеҭ «Аԥсны» (1919–1920) адаҟьақәа рҿы апублицистика ажанр ала. Асахьаркыратә литератураҿы ишьаҭанаркит ҳашәҟәыҩҩ ду Самсон Ҷанба идрама «Амҳаџьыр». Уи нахыс ҳмилаҭ шәҟәыҩҩцәа неиҩымсрада ихәыҷы-иду зажәа сахьарк ари ҳажәлар трагедианы ирзыҟалаз, иазызымкыц уаҩ дыҟам. Кәасҭа Герхелиа иажәеинраала аҭоурыхтә хҭыс – Аҟәа ақалақь амшын аԥшаҳәа иаваршәны иго амҩа ду амҳаџьырра рыхьӡ ахҵареи Басла амшын, ахьалало аҿаԥхьаҵәҟьа абаҟа аргылареи – иазкуп. Уаҟа иаарԥшуп автор исубиективтә дунеи иамаданы аԥсуа жәлар ргәырӷьара, изқәымгәыӷӡоз лаԥшҿаба абара. Избанзар, иҟамыз, еиҳарак асовет аамҭа аан, ахаан амшын нырцәҟа аҭоурыхтә ӡыблара иахҟьаны заамурала инанагаз ҳашьцәеи ҳареи аԥардеиқәаҵәа имҟәылха ианҳабжьаз. Насыԥны иаҳхысыз 20-тәи ашәышықәсқәа анҵәамҭаз ҩ-ҳәынҭқарра дуқәак – Урыстәылеи Ҭырқәтәылеи – рполитика-депломатиатә еиҿцаарақәа, ԥасатәи ашықәсқәа раасҭа еиҳа аимабзиахаратә ҟазашьа аманы иҟалеит. Уи ирацәаны акәымзаргьы, иацхрааит мшын нырцә изыхҟьазалак аҟазаара злахьынҵахаз ҳашьцәеи ҳареи ҳаибабара аус. Ԥсаҭала уцәажәозар, Асвоет Еидгыла анеилабга ашьҭахь, аишьцәа ҳаиҭанеиааираҿы иҵегьы узхьынҳалаша амаакырақәа аиоуит.
Апоет хаҭала, ижәлар зегь реиԥш агәалаҟара бзиа инаҭеит, ԥеиԥшхә бзиак ишазҳәо агәра инаргеит ибла иабаз, дызлагылоу агәырӷьара – амшын ихыӡлаз ҳџьынџьуаа рыхьӡала абаҟа ахьдыргылои амҩа ду ахьырзалырхызи. Уи ныҳәак еиԥш аԥсуа жәлар (иаԥсыуаамгьы ыҟан ҳәарада) еизнагеит, амшын иҭаӡыз ргәалашәара аҳаҭыр азын ашәҭ шьыҵәрақәа амшын ихырҵеит, ацәашьқәа еишьылӡа ибылуан.
Абри ахҭыс ауп апоет ажәеинраала уанаԥхьо уцәаужьы ианыруа, шәышықәса зхыҵуа атрагедиа иацы иҟалазшәа убла ихгылауа, насгьы амилаҭ ԥхьаҟатәи аҭоурыхтә лахьынҵа агәра угартә гәадурак аҵаны изырҩыз. Ҳрыԥхьап аҩымҭаҿы апоет лымкаала изҵишьуа аҭагылазаашьа ҳзырбо ҭыԥқәак:
Агаҿа ықәырҭәаа иааит, Рҩашҵас ихыҵын ауаа;
Аԥаҳаимбарцәагь лбааит, Ажәлар рыгәҭыха збауа.
Избан акәзар:
Шәышықәса рнаҩс ихәаҽхьоу, Амшын иҭыргоит рыԥсқәа, Шәышықәса рнаҩс ихәаҽхьоу, Уаха иакит рцәашьқәа.
Ари ахҭыс ахьымҩаԥсуа аҭыԥ акәзар, абар изеиԥшроу аҭагылазаашьа:
Аҟәа абаӷәаза ӷызуеит,
Азар аҳәоит асқьала, Амҳаџьыр рҵеира хынҳәуеит, Изцәымӷу наҟ шәнаскьала!
Апоет иԥсадгьыли ижәлари рҭоурыхтә ԥсҭазаараҿы ирхыргахьоу аџьамыӷәа бааԥсы, иара убас иахьагьы (араҟа аԥхьаҩ ухаҿы иааг зыӡбахә сымоу ажәеинраала анаԥҵазтәи ашықәса) еибархханы изку аполитикатә, асоциалтә ҟыбаӡыбарақәа идыруан азоуп амҳаџьыр рҵеира рыхынҳәра зцәымӷу наҟ шәнаскьа ҳәа иаахтны изиҳәо. Уи хаха ирықәкуп, зегь раԥхьаӡагьы ҳгәылацәа «хазынақәа», избанзар, урҭ аԥсуаа амшын нырцә иҟоу зегьы ҳаԥсадгьыл аҿы ҳаизарҳәа ишәаны еиҵаҟәаҟәас иҟоу ҳзыҟарҵоит, ҳанхдырҵәоз еигәырӷьозҭгьы, ҳадгьыл чашәқәа иреиԥхыӡуазҭгьы ҳара ҳахылоит ҳәа, (ус иагьыҟарымҵеи!) уажәы еиҳагьы иацәшәоит амҳаџьырқәа рхылҵышьҭра рҭоурыхтә ԥсадгьыл ахь рыгьежьра, рахылара. Абри атәоуп хыхь иалыскааз апоет ицәаҳәақәа ирҳәо.
Кәасҭа Герхелиа ипоезиа аханатә аахыс обиект хадас иамаз тематикала еиуеиԥшымыз аԥсҭазааратә хаҿсахьақәа, даҽакала иуҳәозар, аконкреттә ԥсҭазаара аҵабыргхаҭа ицәырнагоз афактқәа, ахҭысқәа ракәын. Урҭ ирылхны иаԥиҵоз ахаҿсахьақәа еснагь ирыман хшыҩзышьҭра ззуша, мамзаргьы ухаҿы иааугаша ауаажәларратә ҵакы – итиптәуп ҳәа ззуҳәаша. Абраҟа уи, абаҩхатәра змоу поетк иаҳасабала, зегь раԥхьаӡа ипоезиа анцәахәы деиҩаӡо дахьынашәа-ашәоз, иааикәыршаны иҟаз, иахьеи уахеи дызлагылаз, ибзианы иидыруаз, ихаҭа ихҭынхьаауаз, мамзаргьы ихҭынхьаахьаз аԥсҭазаара аҵабыргхаҭа акәын. Уи алаԥшҳәаа анаӡааӡараҿы иалибаауан аԥхьаҩ игәы зырхыҭхыҭуа, иԥсҭазаара иазааигәо, иақәҿызҭуа, насгьы иҿыцу ак иазҳәо, дзызҿлымҳахаша, уажәраанӡагьы ишԥасзымдыруеи ҳәа агәаанагара изҭаша апоезиатә хаҿсахьа ссирқәа злыҵша ахаҭарақәа. Ари арҿиаратә цәаҩа аҷыдара, ҳәарас иаҭахузеи, апоет иԥсабаратә баҩхатәра иабзоуроуп.
Сыззааиуа, Кәасҭа Герхелиа иажәеинраала «Ан» ауп. Уи азкуп аамҭа еиқәаҵәа иаладырӡыз, еицырдыруа апартиатәи аҳәынҭқарратәи усзуҩ, Ӷәада ақыҭа ииз, иааӡаз Ардашьыл Шьмаф-иԥа Ашәхәаҵаа иан Маҵкәа Аҳәԥҳа лгәалашәара. Апоет дылхаануп ипоезиатә хаҿсахьаны иҟаҵаз Дырмит ду и-Камаҷыҷ лхаҭашьатә ҟазшьақәа угәалазыршәо ан. Иҵабыргыҵәҟьаны, уи афакт ахаҭагьы аҩымҭа гәылыршәаны, атипра аланы аҟаҵараҿы иалшаз рацәоуп. Ааи, аԥсҭазаара ахьыҟоу апоезиагьы ыҟоуп ҳәа баша иауиҳәах аурыс критик ду В.Г. Белински.
Кәасҭа Герхелиа агәыбылра ду зҵоу, цәанырра ҵаулала ихырҷоу ажәала, насгьы ҳаԥхьа дгылоушәа иаҳирбоит афырԥҳәыс лхаҿсахьа.
«Сыбла ихгылоуп наурҵас, Хҭысқәак, иаалԥшуа схәыҷра, Сгәаҵа ианылаз малырҵас, Ахаан имзо зхәашьра. Иҟалашам лыӡбахә шәмаҳацкәа, Илхаанугь маҷӡам макьа, Аҭакәажә хахәышла Маҵкәа, Зыбз цҳафыруаз, аҭҟьа» ҳәа, – автор иҩымҭа ахы акуеит. Уи аҩнуҵҟатәи
аԥсабара злаҟоуи, иконкреттәу асиужет зламои, аҿыгҳара зламаҷми рыла уахәаԥшуазаргь, ишаанагара иҟоу поемоуп ҳәа азуҳәар ауеит. Ажәеинраалаҿ ихадароу апоет ифырхаҵа дааирԥшит, аԥсыуала ишырҳәо еиԥш, лықәрахь дышнеихьоугьы, лԥа – Аԥсны аҵеи лаша илахьынҵа шқәашьдахазгьы, ԥҳәыс еиҿамсны, ԥҳәыс гәымшәаны, аҳақдареи азалымдарреи рҿагылара зылшоз аӡәы лакәны. Избанзар, уи аԥсҭазаараҿы ус дыҟан, апоет ирҿиаратә фантазиа анапҟьарҭақәа аиҭартә еиԥш акгьы имхәыцӡеит, мацара иҟаз шыҟаз асахьа ҭихит лхаҭашьатә ҟазшьақәа зегь аднакылартә еиԥш.
Згәы амца ҭашуаз, згәыӷра арахәыцқәа зынӡа иԥымҵәацыз, ан Ардашьыл даауеит ҳәа дгәыӷуан, аха ҽеи шыҟамызгьы ҩнуҵҟала илныруан, избанзар, илбагәышьон ихыҵны имшынха илеиуаз аӡыхәашь закәыз! Аха убарҭқәа зегь рыгәхьаа мкыкәа лгәымшәареи лхаҵамԥҳәысреи зеиԥшраз автор аа ишааирԥшуа:
Алажәқәа илгеит, дҭаркит, Иаууеи, ишԥарбеи сыԥсра! Нан, ани аџьныш бла-саркьа, Абас ифаӡома Аԥсынра?
Унан, икыдыҩрша зсахьа, Иабыкәу дахькыду уажәыгь! Длышьҭасны илыршәуан аҵәаҟьа, Илылшоз умҳәар ҭакәажәык.
Даҽа шьоукыхгьы аҭакәажә хцәышла лхымҩаԥгашьа иацәшәаны маӡа-маӡа ирҳәозгьы ихаиршҭуам апоет, избан акәзар, ус ихәыцуаз усҟан ирацәан, еиҳарак амаҵурауаа, аха гәыбӷан узрыҭом, аамҭа џьбаран, ажәакҩажәак урыхҟьаны аҳәахәда еиԥш, улыбжьахәаша уцар ауан. Абар урҭ ҿҭамӡала илзырҳәоз:
«Диида, ҳақәылхит, хкыдҟьа, Илгәаӷьзеи, ҳлырӡит, ҳалшьит!..» Ашәқәа, аԥенџьырқәа кыдҟьа, Џьоукы иҟарҵахуан, уа «џьит».
Лара даахьаҳәуан ҳашҟа, Ажәҩанахь ирхахо лнапқәа:
«Нан, арҭ рымдырра гәаҟран, Ишәхьымӡааит, нанраа, ҳхәыҷқәа!»
Кәасҭа Герхелиа иажәеинраалаҿ иаарԥшу ахаҿсахьа нацәақәкыла илызкуп Аԥсны аҳәынҭқарратә, апартиатә, ауаажәларратә усзуҩы, цәгьаԥсышьала ҳажәлар раӷацәа иҭадырхаз Ардашьыл Шьмаф-иԥа Ашәхәаҵаа иан. Аха Маҵкәа лхаҵамԥҳәысра, леиҿамсра, илымаз агәаӷьра уҳәа иреиԥшқәо ахаҭашьатә ҟазшьақәа аԥсуа анацәа еиҳарак уи леиԥш излахьынҵахаз рзы атипра аланы литературатә хаҿсахьаны иҟаҵоуп. Егьирахь лымкаала изызку ан лтәы ҳҳәозар линдивидтә хаҿра аԥхьаҩ игәалашәараҿы иаанхартә асахьа ҭыхуп илыԥшааху аметафоратә хәыцрақәеи аиҿырԥшрақәеи ахархәара рыманы.
Асахьаркыратә литература ршаз аахыс иадыруеит апоет, лымкаала ииҭаху, зырҿиамҭақәеи зыҭҵаамҭақәеи бзиа иибо ашәҟәыҩҩы, аҵарауаҩ, ҟазарыла зрольқәа назыгӡо артист, иара ус ихаҭашьатә ҟазшьақәеи иаамысҭашәареи рзы ҳаҭыр зқәиҵо ауаҩы изкны илшоит ажәеинраала (поемазаргьы ауеит) ихьӡниҩылар, уимоу, иара изкны аҩымҭа аԥиҵар. Ари еиҭасҳәоит, иаци иахьеи ицәырымҵит, адунеи иақәлоуп.
Ишаабо еиԥш, абри азҵаараҿ, Кәасҭа Герхелиа ипоезиатә рҿиамҭақәа зырԥшӡо, еихазҳауа ажәеинраалақәа (апоемагьы убрахь иналаҵаны) акымкәаиҩбамкәа инапы иҵыҵит, насгьы уалк иқәызшәа акәымкәа, гәыла-ԥсыла бзиа ибаны, ицәа ианырны. Зны
аҩымҭақәа еиқәаҳаԥхьаӡап, нас еиҳа иҟазшьарбагоуп ҳәа иаҳаԥхьаӡо, зеиԥшлашәа акәзаргьы, рхы-рҵыхәа ҭҵааны ҳалаԥшҳәаа иҵаагап. Абар рхаҭақәагьы: апоема «Сқыҭа аԥа» (апоет гәлымҵәах Қьаазым Агәмаа изку); ажәеинраала «Аԥсуа иқәра» (абиԥара-ҿа рааӡареи аҵара дырҵареи иазааԥсахьоу, аџьеи аибашьреи рветеран, Очамчыратәи абжьаратәи аԥсуа школ адиректор Илиа (Адлер) Салуман-иԥа Ашәба 60 шықәса ихыҵра иазкны Ӷәада ақыҭан автор дзыԥхьаз); шәииԥхьӡ згымхаша 37-тәи ашықәс хьанҭақәа ирыладырӡыз, абаҩхатәра ссир змаз апоет изку «Леонти Лабахәуа иахь» (ари ажәеинраала ҩын 1956 шықәсазы, иаԥхьан уи диижьҭеи 50 шықәса ахыҵра иазкны имҩаԥгаз аиубилеитә еилатәараҿы). «Анапы ласқәа» (раԥхьаӡатәи аԥсышәала машьынкала акьыԥхьҩы Ф.М. Оҭырба илызку); «Уара уажәа» (XX ашәышықәсазтәи ақырҭуа литература аклассик, К. Гамсахәырдиа изку; «Чили аԥҳа» (ахақәиҭреи, ахьыԥшымреи рзы иқәԥоз; Чили аԥҳа апатриотка); «Маиаковски» (асовет аамҭазтәи аурыс поет дуӡӡа В.В. Маиаковски изкуп): «Аԥсны ҟаԥшь уахь» (апоет ари ажәеинраалаҿы зыԥсы ҭоу акы аҳасабала, ихы адкыланы, иазырханы имилаҭ газеҭ дацәажәоит, ҳаԥсуа культура асферақәа зегьы рҿы иаҵанакуа абла-аҿы инҭаҳәауа); «Ашәуаа рҭыԥҳацәа кәашоит» (ансамбыль «Абазинка» иазкуп); «Акаки Хорава уахь» (изкуп СССР жәлар рартист, атеатртә институт иҭаз аԥсуа студентцәа реиҵааӡараҿы аџьа збахьаз, ҳмилаҭ ҟазара ҳаҭыр ззақәыз); «Толстои уахь» (адунеи зыхьӡи зҩымҭақәеи адыруа аурыс дгьыл ашәҟәыҩҩы ду Лев Николаи-иԥа Толстои изкуп) уҳәа убас иҵегьы.
В. В. Маиаковски ипоезиа аԥсымчхара, анс-арс ҳәа акәымкәа, иаахҵәаны иуҳәозар асовет литература ду аҭаацәараҿы анырра ду аман иҟан. Уи иҩымҭақәа Асовет Еидгылаҿ амилаҭ литературақәа рхаҭарнакцәа рхатәы бызшәала иахьеиҭаргоз, иахьҭрыжьуаз анаҩсангьы аурыс поезиаҿы зынӡа иҿыцны иаланагалаз уи иҩышьа астиль аформа, ажәа артәашьа уҳәа иаҿаԥшуаз рацәахеит, ажәакала, ахархәара аиоуит. Уи ипоезиа ду агәеисыбжь ааӡеит аԥсуа поезиаҿгьы, даҽакла иуҳәозар, иформа иаҿыԥшыз аԥсуа поетцәагьы цәырҵит, иаҳҳәап: Леуарса Кәыҵниа, Қьаазым Агәмаа, Алықьса Лашәриа, Кәымф Ломиа уҳәа убас егьырҭгьы. Аԥсуа поетцәа В.В. Маиаковски иҩымҭақәа бзиа ирбоит, рхатәы бызшәахьы еиҭаргахьеит аклассикатә жәеинраалақәа жәпакы. Ҳмилаҭ поезиаҿ злагала дуу апоет Кәымф Ломиа иакәзар, аԥсышәала ахьхьаҳәа ицәажәо еиҭеигеит В.В. Маиаковски ипоема «Владимир Илиа-иԥа Ленин», хазы шәҟәынгьы иҭыҵхьеит.
Ааскьатәи абиԥара еиуоу аԥсуа поетцәа азҿлымҳауп, бзиа ирбоит ари аурыс поет ду ипоезиатә рҿиамҭақәа, еиҭаргоит аԥсшәахь, рхатә еизгақәа, рышәҟәқәа иргәыларҵоит. Ҵабыргуп, ари апоет инырра XX ашәышықәса актәи азыбжаан еиԥш иҟам иахьа, уи ашыкьыбжь еихсыӷьхьеит дпоет дууны аурыс литератураҿы дшаанхазгьы дызхаҭарнаку аурыс литератураҿгьы, егьырҭ амилаҭқәа рыҿгьы.
Убас шакәугьы, В. В. Маиаковски уажәгьы ушьҭангьы исахьарку ажәа азҟаза ду иакәны, насгьы аурысқәа рымацара ракәымкәа, амилаҭқәа зегьы (ара зыӡбахә сымоу Асовет Еидгыла анеилабгаз иаҵанакуаз ажәларқәа роуп) зырҿиамҭақәа бзиа ирбо, ҳаҭыр зқәырҵо поетны даанхоит. Абри сыхшыҩзцара арҵабыргуеит, хара ҳамцаӡаргьы Кәасҭа Герхелиа иажәеинраала «Маиаковски» амацарагьы. Уи иаҵшьны иазгәеиҭоит аурыс поет ду ипоезиа иахьагьы аԥсы шҭоу, ажәлар рымаҵ шауа. Абар уи зырҵабыргуа ацәаҳәақәа:
Апоет иабџьар иақәым жьакцара,
Иҟалома иҭынчӡа аҭра иҭаҵаны,– Иахьа уи шалац
иалоуп ақәԥара, Аусуҩы иашәа аԥсы ахаҵаны.
Автор уаҟагьы даагылом В. Маиаковски ипоезиазы ииҳәо ахшыҩҵак иҵегьы ирҭбаауеит игәылҭәааны аԥхьаҩ ибартә, ихаҿы инеиртә еиԥш:
Уи бџьарс иҟәнуп
арацәа ҭызгауа,
Аетажқәа хазгало иҵоуп шьамхыс,
Аамҭа аласра иахьа иаԥызгауа,
Акосмос иалоу
имоуп шәахкыс.
Аԥсуа поет ибзианы еиликаауеит апоезиа иашаҵәҟьа амч ала иаԥҵоу аҩымҭа бзанҵы ишымажәуа, аԥсҭазаара ахаҭа ишақәлахо. В.В. Маиаковски иҭынхаз апоезиатә рҿиамҭақәа аамҭеиҭасра иаланарҩааз (иаҳҳәап акоммунизм аргылареи, апартиеи, Ленини ридеиақәа ирызку) ыҟоуп, жәаҳәарада, аха иаанхаз ажәлар рыԥсҭазаара аҵабыргхаҭа иалху, иаазырԥшуа, насгьы исахьаркны иҟаҵоу аԥҵамҭақәа аурыс литературазы идоуҳатә малуп, уи ахазынаҭра иҭазаауеит абырлаш еиԥш иагәылҷҷаауа.
Сгәы иаанагоит дыҟамзар ҟалап ҳәа ԥсыуа шәҟәыҩҩык, ҵарауаҩык, интеллигентк аурыс культура асферақәа ирыҵаркуа зегьы рҿы анырра змам, бзиа изымбо, доуҳатә мазарак еиԥш иахәамԥшуа. Ари азҵаараҿы хаҭала еизааигәоу, еибадыруа, аиҭанеиааира зыбжьоу ракәым, иара ус зынӡа изеибамдырӡо, уимоу, зыԥсҭазаара иалҵижьҭеи ашықәс рацәақәа нҭакәкәа ицахьоу ракәзаргьы, рдоуҳатә ҭынха ирнаҭоит, ирзыннажьуеит ирзааигәаны ирныруа ԥхаррак, уаҩытәыҩсатә гәыбылрак. Ус шакә схаҭа иснырыз фактк атәы абраҟа иаазгоит имыцхәым ҳәа сгәы иаанагауа.1971 шықәсазы ԥсшьара ҳәа сцоит Ессентуки. Екскурсиа ҳәа ҳаргеит Пиатигорск. Раԥхьаӡа акәны избеит аурыс поезиа агени М.И. Лермонтови ахымаԥагьа аамысҭа афицар Мартынови рдиуал ахьыҟаз аҭыԥ. Уаҟа игылоуп апоет ибаҟа ӷьазӷьазуа. Аиашазы, убас цәаныррак соуит – Мартынов ицәымӷра скит, иац акәызшәа данҭахаз, насгьы убасҟан убраҟа сгылазшәа сеилнашьааит, ихьаазгеит ҭахык иеиԥшҵәҟьа апоет ду иҭахара. Сара исыздыруам егьырҭ аԥсшьаҩцәа ишырныруаз, ишахәаԥшуаз зҿаԥхьа ҳгылаз апоет гәлымҵәах ибаҟа ду. Аекскурсиа амҩаԥгаҩы илҳәоз саҳаӡомызт, сзызхәыцуаз абри аҩыза апоет зилахьынҵахаз акәын. Мартынов сгәы шизыԥжәоз ҳаԥырҵит абаҟа, нас дахьаагылоз аҩны (уажәы имузеиу) ашҟа ҳцеит, уаҟа ихатәы маҭәарқәа, дызхатәаз астол, асқам уҳәа ауада иҩнагылаз зегьы ицәа рхызбаауан. Ари зегьы зхылҵуаз иҩымҭақәа бзиа иахьызбози алитература аԥсмчхареи ракәын.
Абри адоуҳатә бзиабара иснарҩит Аԥсныҟа санаа «Сыԥсадгьыл ашәа хаареиԥш сара бзиа избоит Кавказ» ҳәа, хыс измаз аочерк, агазеҭ «Аԥсны ҟаԥшь» ианыз.
Сыззааиуа, абас иҟоу адоуҳатә ҭахра, аурыс литература ашҟа имаз ауп Кәасҭа Герхелиа ажәеинраала ҟаимаҭ «Л. Толстои иахь» ҳәа зыхьӡу изырҩызгьы.
Ишдыру еиԥш, уи ироманқәа, иажәабжьқәа акымкәаиҩбамкәа аԥсшәахь еиҭаргахьеит ҳаԥсуа шәҟәыҩҩцәа, иаҳҳәап: «Ҳаџьы Мураҭ» – М. Аҳашба, «Аиҭаира» – И. Ҷоҷуа. Аԥсуа литература адунеизегьтәи аклассикцәа рҩымҭақәа иеиҭеигаз рыла (иаагап, Шекспир, Шиллер... уҳәа аӡәырҩы) изырбеиаз И. Ҷоҷуа, аиҭагара даҿын (ҩ-томкгьы иеиҭеигахьан) «Аибашьреи аҭынчреи», аха алгаха имаӡеит. Амала, иҳақуп аиҭагара дзыхьӡаз
аҩшәҟәык ҭыжьзар, аԥхьаҩ инапаҿы иҟазар, ихатә архив аҟны ишьҭахар аҵкыс. Уигьы аԥсуа литературазы иҭоурыхми...
Кәасҭа Герхелиа ҳзыхцәажәо иажәеинраалаҿы имҩашьо иаабоит ихаҭа Лев Толстои исахьаркыратә ҩымҭақәа адунеизегьтәи акультураз хәы-змаӡам доуҳатә мазаран ишыҟоу шиныруа анаҩсангьы, аԥсуа жәлар уи ишҟа ирымоу абзиабарагьы, насгьы ажәа сахьарк азҟаза дуцәа дшыруаӡәку шырдыруагьы.
Апоет хә-куплетк иреиҳам ажәеинраала «ацәа» иҭеигӡеит Лев Талстои дуӡӡа ихаҭашьатә ҟазшьа игәыҭбаа, иҩымҭақәа ԥсра шрықәым, мра шәахәоушәа ишыԥхо, уимоу, иахьагьы аҭынчраз ишықәԥо уҳәа иҵегьы. Ҳрыԥхьап аҵыхәтәантәи аҩкуплетк:
Уаҩрала иҭәыз угәыҭбаа ҵа амамызт, Ужәлар рыԥсҭазаара зегь ауркырц уҭахын, Урҭ рыцәгьа, рыбзиа, рҵас, рыламыс,
Уа уеиԥш зегь ирбарц, ираҳарц уқәԥаҩын.
Ажәлар аҭынчраз иахьа иқәԥауа,
Урыцуп, ухьӡала ргәы дууп, иҭәуп.
Уара иуҭахын иурԥхарц адунеи угәыҵаҳәҳәа, Иахьа адунеи зегь уара уагәыҵаҳәҳәа уакыуп!
Ааи, диашоуп апоет, Лев Толстои иҩызцәа ашәҟәыҩҩцәа адунеи иагәыҵаҳәҳәа иакуп избанзар, урҭ рыда иӷархоит ауаатәыҩса рдоуҳатә мазара.
Ишдыру еиԥш, иарбан сахьаркыратә ҩымҭазаалакгьы (ажәеинраала, апоема, ажәабжь, аповест, ароман...) иамоуп ахатә хыҵхырҭа, даҽакала иуҳәозар, автор ипоезиатә цәанырра зырҿыхаз зеиԥш хҭыск, мзызк. Уи аханатә аахыс алитературатә ԥсҭазаара иаԥсабароуп.
Сыззааиуа, Кәасҭа Герхелиа идыру ауаа нагақәа ирзикыз иажәеинраалақәа ракәзар, урҭ конкреттә темақәоуп,
зыӡбхә имоу ахаҭарақәа рыԥсҭазаара аҟнытә хҭыск (иубилеик, еиԥыларак) иадҳәалоуп, ус рхала «имит».Убас иҟоу ҩымҭақәоуп «Акаки Хорава иахь», «Уара уажәа» (К. Гамсахәрдиа изку). Урҭ ауаа рымширақәа, Аԥсны ианазгәарҭоз ашықәсан ауп аҩымҭақәа анаԥҵаха, насгьы уалбагак аҳасабала акәымкәа, гәык-ԥсык ала апоезиатә ԥхарра аҵаны досу злаҟоу, рхаҿсахьа убартә, еиҳа ииашаны иуҳәозар, аԥсуа культура ишазыҟоу аҵубаартә иҟаҵоуп. «Ссиршәа иразуп уа узын абри адгьыл, Ирҳәоит нас ахала аҽадыруеит ҳәа ашьа. Ҳҟазара ашьҭыхраз уарӷьажәҩан – уҳадгылт, Ҳажәлар иуарҳәоит: Ҭабуп ҳәа ҳашьа!» иҳәоит апоет Акаки Хорава изы. Ус иагьыҟан иара, уи гәык-ԥсыкала аԥсуа ҟазара абаҩхатәра зманы иаҵагылаз абиԥара аҵазааӡаз атеатртә сцена азҟаза ду иакәын. Ари адеталь ажәеинраалаҿы арахәыц ҟаԥшь еиԥш иагәылсны ицоит. Иара убас автор иазгәеиҭоит СССР жәлар рартист Акаки Хорава иеиԥш иҟоу, дызлыҵыз амилаҭ рымацара дшыртәым:
Адунеи зегь уа ухьӡ ахыҵәеит, Ҳаӷацәа арӡыӡоит уара ухыԥша. Хынҩажәижәаба иахьа иухыҵуеит, Аха уарҷкәыноит ухьӡ-уԥша.
Аҩызцәа, адруҳәа иаанышәкыл акака, Аԥсуаа ҳзын зегь реиҳа асас дымшуп. Аха ара дсасума Хорава Акаки, Нарҭааи Акаки ссиршәа еиԥшуп.
Ишаабо еиԥш, Кәасҭа Герхелиа ари ажәеинраала иҩит Акаки Хорава 70 шықәса ихыҵра Аԥсны ианазгәарҭоз иақәыршәаны, дагьаԥхьеит Самсон Ҷанба ихьӡ зху адраматә театр аҟны имҩаԥыргоз аиубилеитә хәылԥаз аҟны. Ажәеинраала усҟан иазыӡырҩыз зегьы
иргәазырԥхаз иамоу ауаҩытәыҩсатә ԥхарра макьанагь ианыԥшуеит, иара дызхаҭарнаку ажәлари ҳареи амҟәыл шҳабжьаҳазгьы, избан акәзар, акы, Акаки Хорава дуаҩ дуун, ҳмилаҭ аҟазара иџьабаа адын, аԥсуаа гәыкала дырзыҟан, аибашьра хлымӡаах ҳзаазгаз ақырҭуа фашистцәа Шеварднаӡе дназлоу дырҩызамызт, рдаракәац дшатәугьы, зынӡа даҽаӡәын. Ҩбагьы, ажәа сахьарк ала иаԥҵоу аҩымҭа ус аламала аԥсынҵра зкьаҿхом, анарха азҭо аԥхьаҩцәа есымша иамазаауеит.
Кәасҭа Герхелиа играждантә лирикаҿы атәымуаа иреиуоу аҭоурыхтә ахаҭарақәа ирызкны иаҳԥылауа ажәеинраалақәа ирымоуп иаразнак улаԥш иҵашәо ҷыдарак. Уи убри ауп, зегь раԥхьаӡагьы Аԥсны азы ажәа бзиа (асахьаркыратә ҩымҭеи аҭҵааратә усумҭеи, апублицистикатә статиақәеи роуп зыӡбахә сымоу), зҳәахьоу, изыҩхьоу роуп икалам обиект хадас ишьҭнахуа, изызхьаԥшуа. Избан акәзар, уԥсадгьыли ужәлари уҭахызар урҭ рзы абзиа зҳәаз, иҟазҵаз ихамышҭра ахаҭагьы амилаҭ акультура аҩаӡара иадыргоуп, еиҳа уазааигәаны уиҳәозар, имырхьааӡакәа ахаҿра аанарԥшуеит.
Ақырҭуа шәҟәыҩҩы ду Константине Гамсахурдиа изку ажәеинраала «Уара уажәа» хыхь исҳәаз ахшыҩзцара иатәышьҭроуп, иаҵанакуеит. Уи аԥсуа жәлар рҭоурых бзианы издыруаз, рыламыс, рыпату, рфырхаҵара, реилҟьаеилӷәыцәра ҳаҭыр ззақәыз, зҩымҭақәа рҿгьы иӡырганы иахцәажәоз қырҭуа шәҟәыҩҩын. Ус шакәу ҳанаҳәоит ироман «Амза амҵарсра» амацарагьы. (Ахыцқәа ирҭакны иазгәасҭоит уи аԥсшәахь еиҭеигеит адунеи аклассикцәа аӡәырҩы раԥҵамҭақәа аԥсышәала изырцәажәаз Иасон Ҷоҷуа). Ус анакәха, Кәасҭа Герхелиа абри ауаҩ ду изикыз ажәеинраалагьы аҵаҵӷәы амоуп, автор иабеиҭаххеи ҳәа, агәаанагара аԥхьаҩ иоуа акәымкәа, иԥсабаратәны иҟалеит.
Апоет ахә ҳаракны ишьоит Константине Гамсахурдиа ихьӡ-иԥша ҭызгаз аҟаза дуқәа рыҩаӡараҿ дназгаз ибаҩхатәра. Аа уи шааирыԥшуа:
Ӡеилашыроуп уара уажәа,
Мшын цәқәырԥароуп, ак змыхәо, Бџьар иазымгоз абаа хажәаа Уажәа аҿаԥхьа игылт ихырхәо.
Ацҳа рыбжьоуҵеит жәытәи-ҿатәи, Еиурцәажәеит урҭ ахьхьаҳәа. Уааи, шәарахи, шьха ԥсаатәи Рлымҳа иҭаҩуеит уи аккаҳәа.
Аҟаза изку апоет ицәаҳәа ссирқәа агәаҵантә ишаауа аԥхьаҩ ибоит иагьиныруеит.
Ажәеинраала «Анапы ласқәа» лызкуп раԥхьаӡатәи ԥсышәала машьынкала акьыԥхьҩы Фениа Оҭырба. Апоет ҟазарыла уи лусура процесс асахьа ҭихуеит, аиҿырԥшрақәа рхархәарала, насгьы усҟантәи аамҭазы иҿыцыз ак шакәыз аԥхьаҩ ихамыршҭуа. «Аԥсуа нбанқәа еишьҭаргыла, Ириаша инцала ацәаҳәа, Ажәақәеи ажәақәеи еицыла, Ажәақәеи ажәақәеи еиԥыла, Ианылкьыԥхь ирхылҵт ашәахәа» – иҩуеит апоет аметафоратә еиҿырԥшрақәа ихы иархәаны. Ари ахшыҩзцара еиҳагьы ирлахҿыхны, ҳаҭыр ақәҵаны асахьа ҭыхуп ажәеинраала хзыркәшо ацәаҳәақәа рҿы:
Лрыԥхымҭа аимхәыц еиҵухыр, Акырынтә иакәшап Аԥсны. Лсымҭа «ауарҳалқәа» еиҵыухыр, Иҭалаҳа ихылҟьап Аԥсны.
Анацәкьарақәа «Аҟәа дырцәажәоит», Мшаҽнеиԥш иааԥсом иахьагьы.
Аамҭеи ақәреи иԥнашәом, Аԥхара ирыҵоугьы хьшәашәом, Иахьа иццакуеит еиҳагьы.
Ари ажәеинраала апоет ианиҩыз аамҭазы Фениа Оҭырԥҳа агәалаҟара лыманы, ҳаҭыр лықәны аус луан лзаанаҭ ала. Иахьа урҭ аҩыџьагьы, зыԥсаҭа шкәакәахаша, адунеи рыԥсаххьеит, аха исахьарку ажәа насгьы ауаҩытәыҩсатә гәыблырала ирԥхо, иахьатәи аԥхьаҩгьы ианаҳәо рацәоуп, изҩызгьы изызку лызгьы. Уи акәхап ажәытәтәи абырзен философцәагьы изырҳәоз ауаҩы дызгәалашәо ыҟанаҵ, адгьыл иқәнаҵ дыԥсӡом ҳәа.
Кәасҭа Герхелиа ипоезиа алаԥшҳәаа еснагь иҵарын, агәеилгареи агәазыҳәареи аман акәын хшыҩзцара шрызнауаз аԥсҭазаараҿы иҟаҵәҟьаз, насгьы зыжәлари зыԥсадгьыли рзы иуаанагақәаз рхаҿсахьақәа раԥҵараҿы абиԥара ҿа игылауа рызныжьра, рхаҭақәагьы урҭ рԥышәеи рдырреи иаҿыԥшыртә рыԥсадгьыли рыжәлари ирбартә еиԥш аҟаҵара. Абригь, жәаҳәарада, Кәасҭа Герхелиа ибаҩхатәра ахышәара-аҵышәара аманы иатәышьҭроу, ирҿиамҭақәа рыжәпара иргәылубаауа акоуп.
Апоет дахьыҟазаалак, аҩада акырынтә ишысҳәахьоу еиԥш, Аԥсны аҩнуҵҟа аума, уи анҭыҵ аҵара аниҵоз, арратә маҵура анихигоз аума, «иԥсадгьыл хәыҷы» – иқыҭа гәакьа Ӷәада – игәы иҭахәхәа иҭан, уи абзиабара агәалаҟара ҟаимаҭи ԥхьаҟатәи аԥеиԥшхә агәрагареи инаҭон, еиҳагьы лоунытә иныруан, игәашьамхы дырҵаруан уи иҵоураны иаҵагылаз аҵеицәа данрызхәыцуаз. Ари азҵаарҿы уи ҭоурыхтәла дхәыцуан иқыҭа гәакьа Ӷәада иалиаахьаз, ианрааз зыхьыӡ-зыԥша ыҟаз, ауаа нагақәа, иаҳҳәап: Ашәы Данаҟеи, Ашәы Ҳаџьараҭ, Мез Матуа, Кьамсыс Герхелиа, Шьоууа Еқәыԥ, апоет гәлымҵәаах Қьаазым Агәмаа уҳәа дырзгәдуун,
рызгәдура мацара акәымкәа дара ирызку ахаҿсахьақәа аԥиҵон, алитература иазынижьуан урҭ рыԥсҭазаара абиԥара-ҿа аҿыԥшыларатә, ҭоурыхтәла иархәыцлартә еиԥш.
Абас иҟоу ахшыҩзцарақәа иҿаҿаӡа убла иаахдыргылоит Кәасҭа Герхелиа иажәеинраала «Аԥсуа иқәра» уанаԥхьалак. Уи, ишысҳәахьоу еиԥш, изкуп абиԥара-ҿа рааӡареи аҵара дырҵареи иазааԥсахьоу, аџьеи аибашьреи рветеран Очамчыратәи абжьаратә аԥсуа школ адиректор Илиа (Адлер) Салуман-иԥа Ашәба. Апоет иҩит уи 60 шықәса ихыҵра аиубилеитә рыцхә иадҳәаланы, насгьы даԥхьеит Ӷәада ақыҭан Илиа (Адлер) Ашәба изкны имҩаԥгаз аиубилеитә хәылԥазы аҟны.
Ажәеинраала автор, аханатә ирҿиара ишацәаҩоу еиԥш, иобиект хада (Илиа Ашәба) аҟны мацара даанымгылакәа иқыҭа аҭоурых ахь ҳхьаирԥшуеит, абаа-рыԥхра, абаа-хажәаа ҳалаԥш ақәикуеит, «Ажәытәӡа акәзар, ӷак дзакьымсуа Ӷәада ӷәӷәан. Ишаҳаҭуп Абаарыԥхра, абаахажәаа» ҳәа, – апоет иқыҭа ажәытәӡа аахыс аҭоурых шамоу ҳзырбо алабҿабатә фактқәа рахь ҳхьаирԥшыртә патриоттә цәаныррала деиҵаҭәы. Уи азмырхакәа, иаҳгәалаиршәоит иалиаахьоу, ақыҭа гәадурас иамоу, изырԥшӡоу ауаа заманақәа. Абар, даргьы:
Аханатәгьы ҳқыҭа беиан ауаа рыла,
Зыхьыӡ нагаз, Нхыҵ-Аахыҵи иахьӡауаз, Данаҟеи ду Наԥҳа Кьагәа диваҟәылон, Быжь-ҿацала ахра ӡыӡо изырҵысуаз.
Хмыҷ шәарыцаҩ иакәын Ашәба Ҳаџьараҭгьы, Д-Абаҭаан иаамҭала Мез Матыуа,
Шьоууа Еқәыԥ иахьатәи аҿар дырбазҭгьы, Дԥааимбарны жәҩан дылбаазшәа изыгәдууан. Жана Ачба изимеимкрызыз Лагәысҭан.
Абарҭ аҭоурыхтә хьаҵрақәа рышьҭахь ауп ажәеинраалақәа автор ифырхаҵа хада дызнысыз иԥсҭазааратә мҩа поезиатә хаҿсахьаны ианҭихуа. Даба иаагапи цәаҳәақәак:
Адлер-ҳгәакьа, иахьа иухыҵит хынҩажәа,
Уи иақәныҳәоит уара уқыҭа хәыҷгьы-дугьы. Илахҿыхыуп аԥсабара уамашәа,
Иҷырҷыруа шәаҳәароуп аҵар зҿугьы. Иуқәныҳәоит Илиа Салуман-иԥа,
О, ҳа ҳгәеицамк, ҳҟармаҵыс Қьаазым и-Ӷәада! Шьардаамҭа ишкәакәазааит ухҭырԥа.
Убжьы агымхааит Ӷәадаа ҳашәа «Уаридада».
Иҵабыргыҵәҟьаны, апоет асахьаркыратә ҩымҭа ззикыз Илиа Ашәба иқыҭа мацара даҵеимызт, Аԥсны еицырдыруаз, ҳаҭыр зқәыз, жәлар рҵара аус иазааԥсахьаз, ԥасатәи ҳаԥсадгьыл ду ахьчараҿы зыхәҭаа ду алазҵаз дреиуан. Ус анакәха, Кәасҭа Герхелиа ари ахаҵа дысқыҭатәуп ҳәа ажәеинраала ҟаимаҭ ауизикых (ус ҟаиҵаӡаргьы апоет азин имоуп, имызхуада ипоезиатә мхурсҭа иара ишиҭаху дҭахандеиуеит!), дҵауран азоуп ажәа сахьарк дзаԥсахаз! «Ауаҩ илоуп нас, ишыԥшӡоу ауаҩра» ҳәа, – апоет баша иауиҳәахуа!
Абарҭ ацәаҳәақәа зыҩуа ҳара ҳабиԥара иеиуоу аҵаҩцәа ашкол аҿы аҵара анаҳҵоз аамҭазы, аӡәгьы иҳаздырӡомызт харада-барада ҳаӷацәа ҳмилаҭ иреиӷьу аҵеицәа ҭазырхоз, ҳбызшәа ҳҿызхуаз, ҳшколқәа азыркуаз, ҳтопонимика аҵарадырраҿы «язык земли» ҳәа изышьҭоу зырхәанчоз шҳаӷацәаз.Иҭадырхаз ҳаԥсуа шәҟәыҩҩцәа гәлымҵәахқәа: Самсон Ҷанба, Леонти Лабахәуа, Владимир Агрба, Мҭы Ақаҩба, Шьалуа Ҵәыџьба (убри аӡәк дызҭадыршәыз аҟымҟ деибганы дҭыҵыртә иразҟхеит) рҩымҭақәа ҳаздырӡомызт, ҳармыԥхьаӡацызт. Ус ишәҟәыҩҩцәан ҳәа рыхьӡқәа
иныҵыҩ-ааҵыҩны иҳаҳауан аҟароуп. Аха нас ҳастудент шықәсқәа раан, насыԥны дареи ҳареи (ишьаарҵәыроу 37-тәи ашықәсқәа ирҿаҵахәхаз роуп аҩада зыӡбахә сымоу) «ҳаиқәшәеит», «ҳаибадырит», рҩымҭақәа ҳаԥсы иаҳзалымхуа. Ҳдоуҳатә мазара иаҵкарны иҟалеит. Ааи, ари ҳмилаҭ акультура зегьы азы ихҭыс дуны, аиҭарҿиара периодк иаҩызан иҟалеит. Ус анакәха, ажәлар раӷацәа иқәашьдартәыз, ихәыҷы иду урҭ ауаа ирызкыз ажәа ҳзааигәахеит, ирҭынхаз рхатә ҩымҭақәа реиԥш агәцәа рхакны, ҳрыԥхьон.
Исгәалашәоит Кәасҭа Герхелиа иажәеинраала «Леонти Лабахәуа иахь» 1956 шықәса декабр 23 рзы ииҩыз (агазеҭ «Аԥсны» ианылеит 95-97, 31. XII.03). Ииубилеи аан данаԥхьоз, азал аҿы итәаз зегьы рхы-рыԥсы азышьҭны ишизыӡырҩуаз избанзар, акы ҩажәак: Леонти Лабахәуа, иҿыцҳҳараӡа акәын ишҳаҳауаз, насгьы иԥсы ҭаны ҵалашәы дгьылк аҟнытә дхынҳәызшәа акәын ҳшахәаԥшуаз, уи изкны иҳаҳауаз зегьы шҳадаҳкылоз. Ҩбагьы, ажәеинраала ахаҭабзиара. Уи В.В. Маиаковски истиль угәаланаршәауа акәын иажәақәа аҿаца-ҿаца ҳәа, азал ишҩныҩуаз. Абыржәы санаԥхьогьы слымҳа иҭаҩуа, усҟан апоет данаԥхьозтәи ибжьы ауп:
Ажәеинраала уанаԥхьоз сгәы ҭыԥо
еинысымҟьацызт, Уажәеинралаақәа ҿырҳәала
исыдмырҵацызт сырҵаҩцәа.
Ашәҟәыҭирҭаҿ ушәҟәык ма иаасымхәацызт,
Уи саԥхьо ашәшьыраҿ сымтәацызт
сгәырӷьаҵәа. 477
Абарҭ апоезиатә мцаԥшь згәылҟьо ацәаҳәақәа уаҟа итәаз, иахаанымыз зегьы ҳгәы иҭиҳәаазшәа иҟан, убраанӡа аԥсҭазаара аҵабыргхаҭа ҵаҵӷәыс иаман. Апоет иажәеинраалаҿы зегьы ҳгәы ӷәӷәала иаҳнархьуа аҟынӡа поезиатә хаҿсахьала иааирыԥшуеит Леонти Лабахәуа иԥсҭазааратә-ирҿиаратә лахьынҵа, рыцҳарала, залымдаррала иԥсҭазаара шҿахҵәаз, атәыла ашьажәцәа рполитикатә еиҵаҟәаҟәарақәа ирыхҟьаны. Аха апоет идыруеит Леонти Лабахәуа иԥсҭазаара дышқәыԥшӡаз, иӷәӷәамҭаҿы днеиаанӡа урҭ аџьнышқәа иҿахырҵәазаргьы ихьӡ-иԥша, идоуҳатә ҭынха бзанҵы ԥсра-ӡра, еицакра шақәым. Абри ахшыҩҵак пафос ҳаракыла инаҵшьны иаабоит аҩымҭа анҵәамҭаҿтәи ацәаҳәақәа рҿы:
Иахьагьы иҳәазо иҳалоуп Мазлоураа рҩызцәа,
Сгәы иалоуп убжьы убарҭ иахьырмаҳаз...
Ҵабыргуп Лашәриагь* урҭ рыбӷа ԥызҵәо
Акәымзар жәа-хаак
уи иҟнытә ирмаҳацт.
Убас ирацәаҩуп аҷкәынцәа еиҵагылаз,
Ухьӡ шьҭыхуа уаха еизаз абра.
Леонти, ҳпоезиаҿ угылоит ушгылац,
Адунеиаҿ иаҟәыҵаанӡа Ҳбызшәа
аҳәара!
* Алықьса Лашәриа иоуп зыӡбхә ҳәоу – Р. Қ. 478
Арҭ ацәаҳәа ссирқәа ҳәоуижьҭеи заҟа жәашықәсақәа ҿааҳәыра рымаӡамкәа, инҭакәкәа ицахьоузеи! Аха Леонти Лабахәуа ипоезиа хьысҳарак амаӡамкәа, агәыџьбара азҭаны, ашьамхы-ҵары аманы, аԥсуа сахьаркыратә литература амаҵ ауеит. Кәасҭа Герхелиа ишиҳәаз еиԥш, «адунеиаҿ иаҟәыҵаанӡа Ҳбызшәа аҳәара». Сара оптимистк иаҳсабала исҳәоит, еилашәа-еилыҵуа аамҭа уадаҩ ҳашҭагылоугьы, анаукатә-техникатә прогресс иаҟәымҵӡакәа хаха ажәылара ишаҿугьы, ҳмилаҭ аҿахәҳәага, ҳалахшәала ҳбызшәа адунеи ишанымӡаауа, аԥсынҵры ду шамоу, уи агәра згоит.
Кәасҭа Герхелиа лымкаала апоет гәлымҵәах Қьаазым Агәмаа ирҿиамҭақәа бзиа ибон, иӡбахә есымша иажәа иалан, уи идҳәалаз аԥсҭазааратә хҭысқәа, ажәабжьқәа дрызҿлымҳан. Ари ас закәыз иара иқыҭа Ӷәада дахьалҵыз амацараз акәымызт уигьы, ҳәарада мчык, гәадурак амамкәа иауҟахыз!
Аха Кәасҭа Герхелиа Қьаазым Агәмаа ишҟа имаз абзиабара шьаҭас иаман ҩ-факторк. Акы, Анцәа илаиҵаз иԥсабаратә баҩхатәреи, ҩбагьы, иӷәӷәаз, ицқьаз, гәкаҳара ззымдыруаз ауаҩра ду злаз ихаҭареи ракәын.
Қьаазым Агәмаа иԥсҭазаара даналҵуаз Кәасҭа Герхелиа дқәыԥшын, аха урҭ қыҭак излатәыз ала еибадыруан, иҟалап, ажәеинраалақәа рыҩра дшаҿугьы еиҳәахьазҭгьы, иабжьгарақәагьы иаҳахьазҭгьы, уимоу, акык-ҩбак раҟарагьы дизаԥхьахьазҭгьы ауеит.
Исгәалашәоит, раԥхьаӡатәи сышәҟәы «Қьаазым Агәмаа» анҭыҵ  Кәасҭа Герхелиа заҟа деигәырӷьаз, исыдиныҳәалаз, сызлагаз аус – аԥсуа шәҟәыҩҩцәа рыԥсҭазаареи рырҿиамҭақәеи рыҭҵаара сгәақәыбзиахартә исымаирыҽхәаз. Усҟан уи инымҩатәшәа иҳәеит Қьаазым Агәмаа ирҿиамҭақәа ҷыдала бзиа ишибо, изкынгьы алирикатә поема иҩырц игәы ишҭоу, аха макьаназ иеилахара иахҟьаны ус инахга-аахго дшаауа.
Ҵабыргуп, Кәасҭа Герхелиа усҟан зыӡбахә имаз – Қьаазым Агәмаа изкны иаԥиҵарц ииҭахыз апоема далагеит, ҩ-хык раҟарагьы иҩит, аха изыхҟьазаалак дзалымгеит, ҳнапаҿы иҟоу ҩ-хызаҵәык роуп. Издыруада даҽаџьара (аус ахьиуаз аҭыԥқәа рҿы) икҿаханы иҟазар?
Аԥхьаҩ ухаҵкы, уааи ҳалаԥш ахаагап Кәасҭа Герхелиа Қьаазым Агәмаа изкны иаԥиҵаз апоема «Сқыҭа аԥа» захьӡу. Иҳамоу аҩымҭа ацыԥҵәаха агәра ҳнаргоит Қьаазым Агәмаа иԥсҭазаареи ирҿиаратә мҩеи ирызкыз махәҭа-шьахәҭала иҭбаа-ҭыцәыз алирикатә поема аҩра напы шалаикыз, даҽакала иуҳәозар, иқәрахьымӡахаз апоет ихаҿсахьа поезиатә бызшәала аарԥшра, насгьы автор ихатә поетикатә дунеихәԥшра аҳәаақәа ирҭагӡаны, Қьаазым Агәмаа иԥсҭазаара уаанӡа аԥхьаҩ изымдыруаз аматериалқәа, адокументқәа ахархәара рыҭаны. Еилкаауп, апоет, апрозаик изкны апоема аҩра шымариам, аҟыбаҩ ҷыда шаҭаху. Избанзар, араҟа акритик иеиԥш, иҩымҭақәа узеилыргом, урыхцәажәаӡозаргьы хыхьхыхьшәа фактқәак раҳасабала улаԥш рхугар акәхоит, анализ ҟауҵартә еиԥш узагәылалом, насгьы ус еиԥш апоема ажанр аҿы аҿырԥштәы ыҟам. Араҟа аҩымҭазы хра злоу автор иобиект хада ифырхаҵа ҩнуҵҟала дшиныруа, дшизыҟоу, дшеиликаауеи ипоезиатә дунеихәаԥшра аныррала ахаҿсахьа ацәыргашьеи, нас урҭ еидызкыло аидеиатә ҵакы рырӷәӷәареи реиҿбаареи роуп. Амала иҟало ахҭысқәеи ицәырҵуа асахьақәеи зегьы рҿы алирикатә фырхаҵа дугәаладыршәо автор дрылубаауазароуп.
Кәасҭа Герхелиа ипоема «Сқыҭа аԥа» афырхаҵа ихаҿсахьа иазкны иаԥиҵарц дызҿу дшазыҟоу, заҟа ҩнуҵҟала даргәаҭеиуа, деилнаршшаауа, насгьы уи иацу аҭакԥхықәра заҟа иҳараку, иҵаӷәӷәо, ҳара иаабоит уи алагамҭаҿы:
Аҵх салхәхәа снеиуеит схала,
Ахәы ԥшӡара сеимдо сықәлан.
Ус хәыҷы-хәыҷ, ԥшьаала, ԥшьаала, Сшьапқәа аннакылт уа дгьыл ҳәыгәрак.
Аҭашәамҭаз иԥаҭ-ԥаҭуа,
Амза шәозшәа амшын ихгылан, Аӡә дсыцәҭалазшәа дыбӷьаҭуа, Сгәы ҭыԥсаауа сгылан, сгылан.
Апоет ас еиԥш иԥхеибаҵа лоунытә изаауаз ахәыцра хьанҭақәа – срылацәажәап иҳәо аҟынӡа дназгаз закәи ҳәа аԥхьаҩ изцәырҵуа азҵаара, анаҩсантәи ацәаҳәақәа аҭак ҟарҵоит:
Сахагылан еиқәыхьшәашәа, Аҳаҭгәын ҳпоет дахьыцәаз. Сара сқыҭа аԥа иаша,
Зашәа хаара Аԥсны иахыҵәаз.
Апоет дахьгылаз икәша-мыкәша дагәа ҭынчран иҟаз, илымҳақәа ракәзар еимаҩызаан ахәыцрақәа дырҩышьӡаны дрыман. Ус «Еибарҳанто ԥсҭҳәак ҩагылан, Ианааимҟьа иԥшышьа ҭынчӡа, Қьаазым Агәмаа саԥхьа дгылан. Сгәы нҭгәырӷьааит, зны инҭыԥсаахит, Сҿы еилгауам, исҳәо сақәшәом, Ахьырхьыр ҳәа нас дыччахыит... Избоит арҭ зегь сара лакәшәа».
Автори ифырхаҵеи аҳаҭгәын аҿы лаԥшҵашәарала реиқәшәара апоема акы, аромантикахь ихьаԥшуа афантастикатә цәа аханаҵоит, ҩбагьы, аинтерес зҵо ахҭысқәа аԥхьаҟа ишцәырҵуа агәра унаргоит. Хԥагьы, апоет зҳаҭгәын дахагылоу иҩымҭақәа цәанырра ҵаулала дшырзыҟоу ҳдырбоит ԥсихологиатә фактла изырҵабыргуа акы акәны.
Кәасҭа Герхелиа лаԥшҵашәарала иҿаԥхьа ицәырҵыз анаур иаҳәозшәа иаҳауагьы лабҿаба иҟалазшәа уатҟәоит, избанзар, иунырыртә исахьаркны иҟаҵоуп, аԥсҭазаара аҵабыргхаҭа иацәтәымуп ҳәа ззуҳәаша, насгьы хықәкыла изықәкны иҳәо ицәтәыму изаҟаразаалак акы адумбалауа, ииаша хаҭоу ада. Ус шакәу шаҳаҭра руеит анаур иажәақәа:
– Иҟоу удыруама арԥыс, – ҿааиҭит, Уара иужәша аӡыхь макьана
Ахы ыҵнамхыцт, аха изааутәит Угәкаҳара, исҳәоит аргама!
– Ишԥыкәу угәы шыԥнажәаз ахәыцра, Уҿаԥхьа ишьҭоу ууал мбакәа,
Апоет игәеисра иақәӡам ҟәыҵра, Уаасзыӡырҩишь уаҳа мҳәакәа:
Апоет инаур иаҳәаз ахшыҩзцара ирҵабыргуеит инысымҩала иаҳзаауа, агәкаҳара злыжжуа иҳаҭгәын иахагылоу агәра игартә, насгьы иаҳауа зегьы ихаҿы иааигартә еиԥш:
Уаныԥшыл сызнысыз амҩа! Инапы аниҟьа мацәысҵас,
Саԥхьа ицәырҵит уаҟа ашанеиԥш, О, дызҵысхьаз, о, дызхысхьаз.
Урҭ зегьы ҳәашьа изаҭом ҿык-бзыкала. Ус дцәырҳаны дааԥшуеит, апоет дышьҭоуп иуадаҿ. Уаанӡа иибаз, иаҳаз зегьы шыԥхыӡыз агәра анига, иԥсы ааилалт. «Аха ԥхыӡла избоз ԥхыӡым, Сгәеисра ҩаԥхьа иацло иацло, Схәыцрақәа аман иқәлеит гәҭыхак, Исҳәозар, сқыҭа аԥацқьаиз, Ашәа ҿыха сҳәарцоуп са сызҿыха», – иҩуеит апоет арҿиаратә гәаҳәара иманы.
Апоема аҩбатәи ахы акәзар, Кәасҭа Герхелиа дазааҭгылоит Қьаазым Агәмаа ихәыҷратә шықәсқәа аҵара ахьиҵоз иқыҭа гәакьаҿтәи, нас уи иҟәыбҷара, игәеилгара бзиа. Абарҭқәа зегьы апоет апоезиа ацәахаа рыҟәнышьшьы, агәхьаагара зныԥшуа ауаҩытәыҩса гәыблыра ду аҵаны, асахьа ҭихуеит иахьа иҟалазшәа аԥсы ахаҵаны. Қьаазым хәыҷ абыргцәа ражәа ҟәышқәа дшырзыӡырҩуазгьы ихаиршҭуам автор, избанзар, урҭ зыԥсы ҭоу ҭоурых шәҟәуп ҳәа дрыхәаԥшуан, иԥсабаратәу поетцәоуп ҳәа иԥхьаӡон. Қьаазым Агәмаа ихәыҷратә шықәсқәа раангьы «иқыҭа иазҭаз игәы аԥхара, иқыҭа изалымхуаз иԥсы» бзиа ибон даҿгәыҳәаауа. Абыргцәа ракәзар, аа заҟа изааигәаз:
Арадуқәа рымҵа ашәшьыраҿ Ржакьа ӡышқәа еилыԥхо, Абыргцәа антәалоз еидшыла, Ажәытә жәабжьқәа уаҟа иҳәо Дырзыӡырҩуан икны ишәыра, Ирҳәоз ажәабжь цыра-цыра, Игәынкыло игәы иҭаҳәҳәо.
Қьазым Агәмаа ашкол данҭала инаркны иԥсадгьыл аԥсабара абзиабара ицәа-ижьы ианырхьан, бзанҵы илымҵуа илаҽхьан. Уи атәгьы Кәасҭа Герхелиа иккаӡа, еилыхха асахьа ҭихуеит.
Бзиа ибон ахәы иаҵәара, Адәы ԥшӡара, Дӷамшь аӡы; Зынгьы дхалон акаҵәара, Иҭахыушәа цқьа ибарцы.
Ишаабо еиԥш «Сқыҭа аԥа» автор ахы шикыз ала имҩашьо иубоит Қьаазым Агәмаа инысымҩа мҽхакы
ҭбаала иаазырԥшуаз аепикатә ҩымҭа аԥҵара гәҭакыс ишимаз, аха изыхҟьазаалак, дзалымгакәа, ицыԥҵәаханы иаанхеит. Аԥсҭазаара уҳәеит ҳәа, уамашәа еибаркыми, еиҳа узыхӡыӡаауа, еиҳа угәы ззыбылуа, иҟауҵарц иуҭаху, ес иҟалалакгьы акы еиԥнаҟьалароуп, иаԥышькласлароуп. Ус иҟазар ҟалап ауаҩы адунеи дшаны дықәлазар аахыс.
Уаҩы ихьааигартә иҟоуп апоема «Сқыҭа аԥа» ахьхыбжа-ҿыбжахаз избан акәзар, уи инагӡаны иаԥҵахазҭгьы, сара агәра згоит, ишҳауаз Қьаазым Агәмаа ихаҿсахьа иҵегьы игәылҭәааны иҟазҵоз, иаҳзымдыруа аганқәа рыла даазырԥшуаз, насгьы аԥсуа епикатә ҩымҭақәа рҭаацәара ду аҿы иҭаҳаҭыӷьаны иаарылубааша аҩымҭа ҟаимаҭ шыҟалоз. Аха иара ус шакәугьы, ишалгамгьы Кәасҭа Герхелиа илшеит ҳпоет гәлымҵәаах ихаҿсахьа хазырҭәаауа поезиала ихырҷоу даҟьа ҿыцқәак рыцҵара.
Кәасҭа Герхелиа макьана акьыԥхь зымбац иҩымҭақәа иреиуоуп иархив аҿы инханы иҟоу Қьаазым Агәмаа изку ажәеинраала «Ахәрашәа». Уи иаҵаргылоуп абас еиԥш иҟоу ҳәоук: «Қьаазым Агәмаа аибашьраҿы иоуз ихәрақәа мжьыжькны дгәаҟуа ацәарҭа данамаз, хьаахҿыгас ибжьы ныҵакны иҳәон ахәрашәа. Аҩымҭа ахаҭа аԥсабара злаҟоу ала, жәаҳәарада, акы иадҳәаламкәа зхала аҟазаара зылшо акоуп. Аха апоема «Сқыҭа аԥа» уаԥхьан иаҿурԥшыр, иубоит «Ахәрашәа» уи ишахәҭаку, асиужет хазы иизаргьы акәхап, «закәанла» изтәыз алаҵара, мамзаргьы аласара дахьымӡацызт. Иага убас акәзаргьы, уи зхала иҟоу, насгьы асиужет змоу жәеинраалоуп ҳәа иуԥхьаӡар алшоит. Аԥхьаҩ ухаҵкы, анс-арс ҳәа акәымкәа иара ахаҭа шеибгоу иудызгалоит, маҷк идуцәазаргьы саҭоуҵарым избанзар, уи иаҳнарбоит ҳпоет гәлымҵәаах ихаҭара заҟа иӷәӷәаз, ачҳара илаз, иԥсахәага ҭанаҵы аԥсҭазааразы ақәԥара зылшоз, насгьы аԥсуа жәлар иаԥырҵаз «Ахәрашәа» иамаз амагиатә мчы еилызкаауаз, агәра згоз аӡә шиакәыз.
Иуурызеи ахәра-хьаа уахәлашәар, Ахаҵара иаламзар ақьра,
Хәшәык уамыҳәан,
Ахәшәқәа ирыхәшәуп ахәрашәа, Иахьымаара иашьҭып уи аԥсра.
Уҽоумҭан, удунеи уԥсахрашәа Умуазырын, уқәзаргь уеихырҟьа, Уԥсы амада, иузылыԥхап ахәрашәа, Ԥхыӡшәа ицап ухьаа наухҟьа.
Игәнумган, силгеит уи игәахәрашәа,
Ԥагьа ухәра днаҿаԥшыр аӷа, Рашь-кьыркьыршәа ҩаԥхьа иуҵасп ахәрашәа, Ашьоурашҟа нас уагап иеиха!
Амра аанҿасып, амш иахашҭып ахәлашьа, Ашьха ӡышқәа ӡыҩӡа иааӡырҩып.
Ахра ҵәцара уханагалап ахәрашәа, Ашәарахқәа укәшан иааизыҩҩып.
Ацәгьацәыфа адунеи азмырлашьцац,
Ашәа амҵәыжәҩа иахнацоит ашәшьы, Ахәрашәа акәхап нас ақәыџьмагь зырмашьцаз, Хәрашәан иааҩуеит Нарҭ Сасрыҟәа ибжьы.
Рыбжьы алыҩуеит уи агәымшәа-еихымцақәа, Наԥҳа Кьагәа, Кьахьба Ҳаџьараҭ,
Зыдгьыл гәакьа аӷа наҟ дахымцакәа,
Зхы рацәазшьоз иақәшәаргьы «џьанаҭ».
Уи ахылҵит ажәлар рқәыԥсычҳара, Ахәра-хьаа агәамцала изыртәоз. Уи ахылҵит ажәлар рқәыԥсычҳара, Ахра-шьанҵа згәамцала изырҭәоз.
Ахәра шәарҭа нас ахаҵа иԥышәагоуп,– Иԥсы иаҵан, дгәыӷуан апоет. Ахәра-хьаа апоет данышәаӡом, –
Абри шиҳәо иахьагьы дыҩҩуеит.
Ааи, ишыҟоу, шьҭа издыруеит шьахәлашәа, Ашәа инымҵәо, ахәра ӷьара зқәым, – Сгәы иснаҭоит иуазыруа ахәрашәа Иҵыҩуашәа Қьаазым иҳаҭгәын.
Кәасҭа Герхелиа акьыԥхь зымбац иҩымҭақәа рҿгьы иубоит аџьа абзиабара, аиҩызара, апатриотизмра, нхыҵтәи ҳашьцәеи ҳареи даракәацк ҳшатәу аҭоурых ахь ухьазырԥшуа, аиаша иадгыло, ахәахәа ҿаԥызҽуа уҳәа ирызку ажәеинраалақәа. Уи ирҿиаратә тематика амҽхак аҭбаареи иактуалтәу азҵаарақәа рышьҭыхреи иҟазшьарбагоу, ак акәны ипоезиатә ӡыхь ахы аныҵнах инаркны, имарымажаны, алҵшәа бзиа аманы иаауеит, ажәакала, ипоезиа иара иахатәны ишьҭнакааз, иацәаҩоу ак акәны ирҿиамҭақәа иргәылубаауеит.
Апоет патриотцәа зегь реиԥш, Кәасҭа Герхелиагьы ажәытәӡа аахыс иԥсадгьыл аҭоурыхтә ԥсҭазаараҿы иахнагахьоу, амаҵ реиԥш иқәҳауа атәымуаа, ампыҵахалаҩцәа изықәдыршәахьоу азалымдарақәа рахь, ипоезиа дхьанарԥшуан, гәыҵхас ишимоу, еснагь дшазхәыцуа, насгьы бзанҵык агәкаҳареи анаҳәааҳәреи шизымдыруа шьақәнарӷәӷәауа. Абри амилаҭ ацәаҩа аазырԥшуа уи аӷәӷәара, аԥсадгьылаз ахамеигӡара, ахаҭашьатә ҟазшьа бзиақәа заҟа ибзианы иҳәазеи ҳпоет гәлымҵәаах Алықьса Лашәриа:
Учеиџьыка еснагь Ианын унапы,
Угәы цқьа ҳалалӡа Иаартын есымша.
Инықәзыргылалак удгьыл зшьапы – Убзиабара налалон иара ишьа.
Аҭыԥҳа бзиа леиԥш
џьоукы умҵадырсларын,
Иааны иухатәан арҳәцәа,
Џьоукгьы абраҟа зны имҩахыҵларын, Инымҩатәны иԥырҽырц уцәа...
Аха аԥсуа ичеиџьыка днаӷрагыланы, Акькьыҳәа дшәышәуа дымцаӡац аӡәгьы. Аԥсуа инеихагылан
ҟамчыла иааисуа дрымпҟац уеизгьы!
Сызго сгаҳәа ишьамхы арсны дматанеиуа
Инакәзаалк дымтәацызт иара. Иҩнуҵҟа агәаӷ
пеипеиуа Иаҿын ахәараҳәа ашра.
Уиҩызазар дуҩызан, Уиашьазар дуашьан. Иаргьы
уара уеиԥш дуаҩытәыҩсан, Илан ауаҩ шьа.
Уиср – дусуан, иуиҭон аҭак.
Игәгьы иаанагомызт Сшәап, сыԥхашьап!*
Сыззааиуа, Кәасҭа Герхелиа иахьатәиқәа ракәым, нахьхьиӡа ҳҭоурых ҵаула аҟнытә зыхьӡ-зыԥша еицамкӡакәа знырра ҳара ҳҟынӡа иааӡо афырхацәагьы
* Аԥсуа поезиа Антологиа XX ашәышықәса. Еиқәиршәеит Мушьни Лашәриа. Аҟәа – Москва, 2009. Ад. 286.
487
дрызгәдууеит, ипоезиазы ахаҿсахьақәа злыҵуа ракәны ибоит, абра мацара акәым абчараҳ еиԥш дреиҩаӡоит, аԥхьаҩ ихәаша, дызҿыԥшша акы сызрылхуазар ҳәа. Ишдыру еиԥш, аҭоурыхтә тема иалху асахьаркыратә ҩымҭақәа, аҭоурых азы мацара иаурҩыхуа. Уи иахьатәи ҳазҭагылоу аамҭа атәгьы аҳәароуп. Насгьы, уи инахыҳәҳәаны ҳаԥхьаҟагьы амилаҭ алахьынҵазы гәҽанызаарк унаҭозароуп. Излаабо ала, аҭоурыхтә сахьаркыратә ҩымҭа инанагӡо афункциақәа маҷӡам, насгьы ауаажәларратә ԥсҭазаараҿы ихымԥадатәиқәан иаҭахқәо роуп.
Зегьы зхысҳәаауа, Кәасҭа Герхелиа иажәеинраала «Аԥеиԥш» ауп. Уи лызкуп колхаа рҭыԥҳа ԥшӡа Медеиа. Ари амиф-цәа зхалахьоу аҭоурыхтә хаҿсахьа адунеитә литератураҿы дадыруеит иҵоурам, зыԥсадгьыли зыжәлари зыԥсахыз аӡә лакәны. Абри агәаанагара иаҿаргылоуп Аԥсны жәлар рпоет, академик Мушьни Лашәриа ипоема «Ахьтәы уасцәа». Ҳәарада уи мариамызт, избан акәзар Медеиа лхаҿсахьа адунеитә литератураҿы («Медеиа» – Еврипид, «Аргонавтика» – Аполлони Родостәи уҳәа аӡәырҩы) даарԥшуп зыԥсадгьыли зыжәлари зҭииз, абзиабара ихнахыз, изиааиз аӡә лакәны. Ари, ҳәарас иаҭахузеи, лара лтрагедиа акәын. Мушьни Лашәриа ҭоурыхтәла еилаӷьахьоу, насгьы аклассикатә ҩымҭақәа рыла ишьақәырӷәӷәоу Медеиа лхаҿсахьаз иҟоу агәаанагара ахаҭыԥан ихатәы – зынӡа иҿыцу ипоезиатә дунеи иагәылибааз ала дааирԥшит, Аԥсны жәлар рпоет Баграт Шьынқәба ишиҳәаз еиԥш, «колхаа рҭыԥҳа ԥшӡа» лыԥсадгьыли лыжәлари зымԥсахыз аӡә лакәны, насгьы дызҭашәаз ауаӷеимшхара – аимҵәаҩцәа – ахьтәы уасцәа амҵарсыҩцәа рыӷба Арго дҭаланы Иасон иццара, нас уинахыстәи Бырзентәылатәи лыԥсҭазаара зегьы амчымхара иахылҵыз трагедиоуп ҳәа дахәаԥшны. Ари, сара сахьахәаԥшуала, Медеиа лхаҿсахьаз иҿыцу гәаанагароуп, насгьы ҭоурыхтәла уазхәыцыргьы иҵаҵӷәыдам*.
Ажәеинраала «Аԥеиԥш» акәзар, уи лхаҿсахьа аабоит аклассикатә литература аҟнытә иаауа агәаанагара иақәҿнаҭуа. Аҩымҭа ахьналагаҵәҟьо ҳаԥхьоит: «Инеиуеит Арго» хыхәхәала, Дымҵарсны колхаа рҭыԥҳа ҳәа автор ишиҳәогьы Колхаа ргәаҵа шҭылблааз, ишрыҵалкыз, дшыԥсахыҩхаз ихаиршҭуам. Ус ауп ажәеинраалаҿы лхаҿсахьа шааирԥшуа. Амала, Медеиа аразҟыцәгьа игәы дрыцҳанашьоит аразҟы лоут ҳәа ахьџьылшьо. Аразҟы абаҟахыз аума лԥеиԥшын.
Апоет уи атәы, аԥсуа жәаԥҟа ихы иархәаны, аа ишааирԥшуа:
Аԥҳәызба аума ахьылԥеиԥшу, Дцоит ҳәа, дгәырӷьо, дыччо, Алахьынҵа ԥшӡа ахьылԥеиԥшу,– Дҵәыуо, лыԥсы еиҟәыҷҷо...
«Аԥеиԥш» аҿы Медеиа лхаҿсахьа автор иаҳирбоит ҩ-ганк рыла: акы, амчымхара дшақәшәаз аныԥшуа. Ҩбагьы, дгәырӷьо дцоит лыԥсадгьыли лыжәлари ныжьны, ус анакәха, илызгәаҟуаз, дызҭахыз ауаа ирыҵалкит, илыԥсахит. Аԥсахра есымша ашәиԥхьыӡ ақәуп, уаӷеимшхарыла ихыркәшахоит Медеиа ишлыхьыз еиԥш. Егьыс ажәеинраала «Аԥеиԥш» уанаԥхьо иумбарц залшом, автор зынӡа ирӷьны дышлықәмыӡбо, уи ауаӷеимшхара дзықәшәаз, ҭоурыхтә хаҿсахьак аҳасабала, ихьааигоит, дрыцҳаишьоит, дфырхаҵа ҵаурангьы лсахьа ҭихуам, аԥсахра ацәа лхикаауеит, насгьы жәеинраала хәыҷык уаҳа ацәа изҭакӡомызт. Ус ҳҭоурых иалоу ахаҿсахьақәа дырхьысит аҟароуп иаанаго ажәеинраала аҵакы ала уахәаԥшуазар. Аԥхьаҩцәагьы
*Уахәаԥш: Р.Хә.Қапба.Ажәа сахьарк абчараҳцәа.Аҟәа,2010.Ад.42–43.
489
аилкаа рымазар ами ҳҭоурых ҵаула иагәылоу адаҟьақәа рперсонажқәа, иҵоуроугьы иҵоурамгьы налаҵаны. Ишдыру еиԥш, аҭоурх анҭоурыхха уи адаҟьақәа ирнылалароуп ахҭысқәа иҟаз шыҟалаз, ахаҭарақәагьы зусҭцәаз, рыцәгьа, рыбзиа ахьынӡаҟаз, ируз, ирҳәаз ҳҭоурых иазынрыжьыз уҳәа жәпакы.
Кәасҭа Герхелиа аԥсыуа поетк иаҳасабала, данцәырҵ инаркны дрызҿлымҳан, ипоезиаҿы рышьҭамҭа убоит агәыбылра ду аҵаны ргәырӷьара игәырӷьараны, рхьаа ихьааны зны хәышҭаарамцак иарԥхоз даракәацла еилахәу, нхыҵ инхо ҳашьцәа (абазақәа, ачерқьезцәа, адыгақәа,аҟабардақәа).Аҭоурыхамцаздырӡом,ишаҳаҭуп арҭ ажәларқәа, ашьха ҳаракқәа ҳабжьагылазаргьы ашәарҭара ианҭагылалак ҭаҷкәымк еиԥш ишеилаҵәоз, ишеидгылоз, амчеиқәаҵәақәа ишырҿагылоз. Хараӡа ҳазцарызеи, ҿырԥштәыс иаагап ақырҭцәа 1992 шықәса август 14 аҽны иаҳзааргаз аибашьра хлымӡаах. Уи иаҳнамырбои ҳаибаҭахра, ҳаидгылара жәытә-натә аахыс амч аманы аус шауа. Ииашоуп, Асовет аамҭазы, Сталини Бериеи аҳра анрымаз, уи ашьҭахьгьы ақырҭуа нацистцәа – Аԥсны зынӡа ианбалбаанадои ҳәа иазыԥшыз, ҿарԥас иҟаз зегьы ԥшааны ҳаиҟәыҭхара иашьҭан, економикалеи культуралеи ҳаҿиареи иара ус еишьцәоу жәларык злаҳакәыз ала, ҳаибабареи рымҩақәа ркуан... Аха ари адунеиаҿ зегьы ҿҳәарак-ҿҳәарак рымоуп... аҳақдара еидызҳәалоз азанџьырқәа, иага иӷәӷәазаргьы, мышкы ахы-аҵыхәа иԥымҵәар ауам. Уи ауп ирыхьыз Мрагыларатәи ҳгәылацәа!
Абри аҟара зхысҳәааз, аҭоурых аҵахь схьазрыԥшыз Кәасҭа Герхелиа иажәеинраала «Ашәуаа рҭыԥҳацәа кәашоит» ауп. Уи азкыуп зыхьӡ хара инаҩхьоу ансамбыль «Абазинка». Апоет даргәырӷьоит, милаҭ гәадурак ирҭоит, шьала, дала, гәыла, ԥсыла иаҳзааигәоу ашәуаа рҭыԥҳацәа, ансамбль «Абазинка» иалоу акәашараҿы
иаадырԥшуа аҟазара. Аҩымҭаҿы иҳәам, иарбам уи ари ансамбль дахьахәаԥшыз Черкесск акәу, ус гостроль ҳасабла Аԥсны ианыҟаз акәу. Уи акәым аус злоу, ихадароу – ибла иабеит ансамбль ақәгылара, уаҟа ашәуаа рҭыԥҳацәа иаадырԥшуаз абаҩхатәра иаҟара ицнаҵеит, даргәырӷьеит шьак здақәа ирҭахәмаруа жәларык ахьҳакәу азы мацараз акәымкәа, (уигьы аҵак ду шамоугьы) рҟазара дазышәаҳәоит апоезиатә бжьыхаа ахаҵаны, аԥхьаҩцәа ргәаҿы инеиртә еиԥш.
Апоет асцена азҟаза дуқәа дрызгәдууа иҳәоит: «Ашәуа ҭыԥҳацәа, саҳәшьцәа, Сгәы иамҵәыжәҩан шәнапқәа, Ҳжәытәӡатәи кәашарак ашьҭа Срыман ихылеит шәшьапқәа. Џьара иқәацом шәӡара, Сшьабсҭа ӡыӡымккәа шәара, Шәнеиуеит шәшыӡсо мацара, Шәыбла ҵысуама џьара. Ҳашьха ԥагьақәа ишәырҭаз, ҩашьара зқәымло ҟазшьоуп, ак адымгалакәа ишәыҭаз, ишыцқьоу иахьааиз ишәыџьшьоуп».
Ашәуа ҭыԥҳацәа рҟазара – рмилаҭ кәашара аԥсы ахаҵаны, исахьаркны иаазырԥшуа ажәа лыԥшаахқәа аметафоратә ҟазшьа змоу рыла иҟаҵоуп аҩымҭа зегьы. Иаагап ҿырԥштәқәак: «Лакә ԥхыӡ шанала ирысны», «Аԥҭа шкәакәақәа ирылсны Апҟа шкәакәақәа цоит», «Еимхәыцны зны еихаԥсоит», «Бырлаш ҟәашны икаԥсоит», «Храԥшьҵас арԥар еидгылоуп», «Ашьауардын ԥынҵа еиқәырхәан, Ерцахәгьы рызԥагьоуп ахылҵ» уҳәа убас иҵегьы. Автор иҩымҭа хиркәшоит дызлалагаз ацәаҳәақәа рыла. Урҭ иссиршәа еиҿкаауп, насгьы ашәуаа рҭыԥҳацәа рсценатә ҟазара икылкааны асахьа ҭырхуеит акәашаратә процесс ицо асцена иаақәубаартә еиԥш, убла ихгылоит гәахәарак уҭауа:
Ашәуа ҭыԥҳацәа неиуеит,
Ҭынч ԥшӡа-ԥшӡа иӡса, Шәа-ссирк ахрақәа ирныҩуеит, Ахьхьаҳәа ахьеимхәыц каԥса.
Лакә-ԥхыӡ шанала ирысны, Сахьак шанаха избоит; Аԥҭа шкәакәақәа ирылсны, Апҟа шкәакәақәа цоит.
Кәасҭа Герхелиа ипоезиаҿы аханатә иалкаау аҭыԥ рымоуп амилаҭ адоуҳа иаҵанакуа апатриоттә жәеинраалақәа.Урҭрҿыиаабоитҭоурыхтәлаузырхәыцуа, еснагь игәынкылатәу, зхашҭра ҟамло аамҭа ззымиааиуа ахҭысқәа, арыцхәқәа, ахаҭарақәа, насгьы зегь реиҳа ихадароу иахьагьы ишактуалтәу уҳәа иреиԥшқәо.
Урҭ рахьтә иаагап еиҳа иҟазшьарбагоуп ҳәа иаҳаԥхьаӡо акык-ҩбак: «Ҳгәы зытҟәо», «Аика», «Аԥсны ҟаԥшь». Ажәеинраала «Ҳгәы зытҟәо» атәы ҳҳәозар. Аԥсуа радио ҳажәлар зегьы рзы иҭоурыхтәны ишыҟоу, заҟа ирҭаху, рдоуҳатә мазара ишаҵкару уи амаҵ ауразы «ишшоу» даргьы еснагь бзиабарала ишазыӡырҩуа «Ицәажәоит Аҟәа».
Амилаҭ ркультуратә ԥсҭазаараҿы иҿахәҳәага дууп «Аԥсуа радио», избанзар, уи раԥхьаӡа абжьы анга  аԥсуа Жәлар рзын гәырӷьара дуун, иныҳәан. Уи 50 шықәса ахыҵра иазкуп Кәасҭа Герхелиа иҩымҭа «Ҳгәы зыҭҟәо». Аа апоет уи атәы заҟа агәырӷьаратә пафос аҵаны иааирыԥшуа:
Ауаа ргәырӷьа хыҵны, Иԥшын ргәы ҭыԥсаа; Ашәаҳәара иаҟәыҵны, Иӡырҩуан аԥсаа.
Ихышхыҵәеит ҳашәа, «Уарада» ԥырӡеит, Ажәытәӡатә баа-хажәаа Ахьгылаз иаақәацеит...
Уиаахыс еихсыӷьуам,– Игоит уи абжьы. Иааԥсом, агәы ҿыӷьуам, Иԥнакуам ашәшьы.
Ҳажәлар ргәырӷьара ҳәаак амаӡамызт аԥсуа радио «Ицәажәоит Аҟәа» абжьы анга, избанзар, уи ҳжәытәи ҳҿатәи зегьы еилыкка иҳанаҳәоит, ҳхьысҳарақәагьы налаҵаны. Уи иашьҭагыланы ицәырҵыз ҳтелехәаԥшра акәзар, апоет ишиҳәаз еиԥш, Аԥсынра иасаркьаны иҟалеит.
Ажәеинраала хзыркәшо акуплет еиҳагьы пафос ҳаракыла ицҳафыруеит аидеиатә ҵакы агәылҷҷаауа:
Аԥсуа радио иахыҵит, Ҩынҩажәижәаба. Абжьы аҳәаа ихыҵит, Ишьҭыҵит ацәқәырԥа!
Ҳҽаҭан ҭынч агәахәа, Ҳӡырҩуеит шьыжьы, Игоит: «Ицәажәоит Аҟәа». Ҳгәы зыҭҟәо абжьы!
Нас, игалааит еихсыӷьрада ҳгәы зытҟәо, «Ицәажәоит Аҟәа»!
Дарбанзаалакгьы досу дахьиз, дахьааӡаз иԥсадгьыл бзиа ибоит, «Только пустые люди не испытывают прекрасного и возвышенного чувства к Родине» ҳәа, –аурыс ҵарауаҩ, физиолог ду И.П. Павлов иззиҳәаз реиԥш иҟоу ракәымзар. Уи аԥсабара излеибарку аԥшӡареи иҭаҵәахны иамоу амали дырзыгәдууеит, иԥсҭазаара анархеи агәалаҟара бзиеи рызҭо ак акәны дахәаԥшуеит. Ашәҟәыҩҩы, асахьаҭыхҩы... ракәзар, урҭ ажәҩан ахьтә
илымбаазаргьы, зынӡа даҽа категориак иатәу уаауп, даҽакала иуҳәозар, рыԥсадгьыл аԥсабара аԥшӡареи абеиареи шырныруа зегь иаабартә, иҳаҳартә ажәеи ақыцәи рыла исахьаркны иаҳзынрыжьуеит.
Кәасҭа Герхелиагьы, жәаҳәарада, хыхь зыӡбахә сҳәаз абаҩхатәра уаа ркатегориа даҵанакуеит. Ус анакәха, уи иԥсадгьыли ижәлари рышҟа имаз иҳәаадаз абзиабара мацара акәӡамызт дыззышәаҳәоз, ипоезиа иахыҵхырҭаз, обиектс иамаз, уи гәахәара дула дацԥыҳәаны дазышәаҳәон иԥсадгьыл хазына зегь рылаԥш адхало, иатәнатәуа иҟазҵоз, ихаҭа дзызгәдууаз Аԥсны аԥсабара аԥшӡара.
Убас иҟоу ҩымҭоуп «Аиыка». Ари ҳпоет ду Ҷыҷыкәа Џьонуа иажәақәа рыла иуҳәозар «Гагра ашьхақәа рҭыԥҳа» иахагылоу ахәыԥшӡа иахьӡуп.Уажәы ҳахәаԥшып апоет уи асахьа шҭихуа:
Инахьхьи иаҳбо ирылкаа, Иҽларџь-хәышлаԥсароу ахәы, Ахәы-ԥшӡа иахьӡуп Аиыка, Ӡынгьы-ԥхынгь икамԥсо «зхахәы»
Ҩадарак хьаас имкыкәа, Ашьыжь уца ныҟәара, Ԥшьшьала унхала Аиыка Унықәыԥш Гагра аҟәара.
Апоет иԥсадгьыл ашьам дгьыл иссиру аҭыԥқәа ирызку, ублақәа зытҟәо аԥшӡара дазгәдууа аа закәытә метафоратә сахьала иааирԥшуа Гагреи уи аҽарҳақәа реиԥш рыхәдақәа ҭҳәа, ажәҩан иаҵакьысуа игылоу ахәы ҳаракқәеи, урҭ ҟарулра рзызуа ашьхақәеи:
Асахьа ҭыхга, аҩыга, Ара иуҭахӡам зынӡа,
Ахала ушьҭнахуеит Аиыка, Сахьашәк угәаҵа ианҵа.
Ибааш-иаҵәаран иаҿыкәшоуп, Ҟарулшәа, Гагра зыхьчо.
Амра лашара нарықәшуа Аханқәа аҿагылоуп иччо.
Аԥшӡареи азҩыдареи икны иаго аԥсабара алаҭаԥшраҵәҟьа зыԥсоу дырны ауп автор иажәеинраалаҿы абас еиԥш иҟоу сасгьы аԥшәымагьы ихы рықәкны, амилаҭ гәадура аҵаны изиҳәо:
Шәхал нас ԥшьаала Аиыка, Шәхал ус ԥшьшьала ԥсшьара, Ишәжәызшәа алакә-рҩышьыга, Гагра жәбалап шәызхара!
«Иахьатәи амш ҳара аԥсацәа ҳзы даара мышдууп, ныҳәоуп, аныҳәақәа зегьы иреиҳауп: иахьа иҭыҵит, иахьа уажәраанӡа аԥсышәала иҟамлаӡацыз аԥсуа газеҭ, «Аԥсны» ҳәа хьӡыс иаманы... Шьҭа, Анцәа иҳәозар, ҳмыӡыр ҟалап, ари аус ҳхы иаҳархәар. Шьҭа аԥсацәа, лада шәыҟа, ҩада шәыҟа шәҽеидышәкыл ари абираҟ аҵаҟа. Ари бираҟуп ҳара ҳзы... Ишәыгуи, ишәыбзоуи, ишәзеиӷьхашеи, шәзыргәамҵуеи еибышәҳәала, шәеибарҟазала, абзиарахь аӡәк иеиԥш шәнапы еибаркны шәеибагала... Ажәларқәа зхатәы аԥхьареи аҩреи змам, урҭ жәлары наӡас рхы рзыԥхьаӡом, урҭ намӡа-аамӡоуп, милаҭ бжоуп, мчы рымам, нагӡара рымам; иахьа иҟазаргьы уаҵәы, зхатәы аҩреи аԥхьареи здыруа, аҵара змоу ажәларқәа, ма хаала, ма мчыла ирыламлар ԥсыхәа рымам; нас рхатәы бызшәа рхашҭны, рҵас бзиақәа кажьны, атәымуаа излауа рыбызшәеи рҵаси шьҭырхуеит,
убас ала урҭ ирылаӡҩахоит, иагьышнеиуа ирылаӡӡоит... Убриаҟнытә, аԥсацәа зегьы аҵара злаҟалара аус шәашьҭал, шәаԥхьаҟа шәцарацы, егьырҭ аҵара змоу ажәларқәа шәрыҵамӡырц шәҭахызар», – иҩуан Дырмит Гәлиа раԥхьаӡа акәны 27 ԥеруал аҽны иҭыҵыз амилаҭ газеҭ «Аԥсны» аԥхьажәаҿы.
Иахьагьы, анаџьалбеит, заҟа ҳарҳәозеи абарҭ ажәақәа, еиҳаракгьы змилаҭ адоуҳатә культура изыԥсоу нагӡаны иззеилымкаауа, агәадура змам, атәым хшыҩҭрақәа ҽыхьшьырҭас измоу, ауаа. (Сара араҟа зыӡбахә сымоу зхыԥхьаӡара рацәам, аха зхатәы бызшәа аҳаҭыр рацәак иззақәым, иззымдыруа, гәыла-ԥсыла анырра злымшо, змилаҭ литература ҟәнызшьо, аԥсуа телахәаԥшра иацәымараҳәуа, аҳәаанырцәтәи асериал фильмқәа иртәыртәхьоу, амал қамса амчрагьы знырхьоу «жьрацәарала» назҳараа иреиуоу, макьанагь здацԥашә ҳаԥсҭазаараҿы иалаӷьаны иҟоу роуп). Урҭ рзы ҳ-Дырмит ду хыхь иаазгаз иажәақәа иахьхшыҩрҵагоу анаҩсангьы, иарҿыхоит, иҭахәхәа изҭоу ацәа иалнахуеит, амилаҭ адоуҳатә культура адлаԥса ахатә хаҿра аланы, ишзыҟамло абла ахьҭо иҭарԥшны иднарбоит зынӡа ргәаҵәа жәпамхазар, «Умдыр уаҭамыз уара алашә» ҳәа ауаажәларратә, аҳәынҭқарратә усзуҩы, апублицист Дмитри Аланиа иззиҳәаз ауаҩы еиԥшымхазарц*. Еиҭасҳәоит, змилаҭ хдырра зыҩнуҵҟа аҿыцәаара иаҿу рзы мацара акәымкәа, зегьы ҳзын саркьалуп, шәышықәса лассы изхыҵуа ҳсахьаркыратә литература апатриарх аҩада иаазгаз иажәақәа.
Аԥхьаҩ ухаҵкы, ииасхьоу аамҭахь маҷк схьазырԥшыз, Кәасҭа Герхелиа иажәеинраала «Аԥсны ҟаԥшь» уахь» ауп. Ари, ишаабо еиԥш агазеҭ «Аԥсны ҟаԥшь» жәанызқьтәи аномер аҭыҵра иазкыз ажәеинраалоуп. Аха апоет амцаԥшь зҵо аҭоурыхтә публицистика апафос * Уахәаԥш: Руслан Қапба. Ҳара ҳазҽеихар... Агазеҭ «Аԥсны (1919– 1920) аҭоурых аҟнытә. Аҟәа: Алашара, 2002. Ад. 81–112.
496
агәылҟьо, имилаҭ ихы ақәкны иҳәоит уи иахнагахьоу, изнысыз амҩа заҟа ихьанҭаз, еилашәа-еилаҵәаз, аха ахықәкы иацәхымҟьакәа иашамҩала ишцоз, насгьы иара даракәацла изтәу рзы изыԥсоу, иалнаршахьоу, аринахысгьы амилаҭ доуҳатә культура амаҵураҿы иҟанаҵараны иҟоу еиҳагьы ишеиҳау, ана-ара ианаиоуа аԥықәсыларақәа имшәа-имырҳа ирҿагыланы ақәԥара шалшо уҳәа убас иҵегьы. Ҳажәлар рынхареи-рынҵыреи рзы ирыгу-ирыбзоу аахтны иразҳәо, рлитературеи рҟазареи рыҿиарамҩала ԥхьаҟа аизырҳараҿы агазеҭ «Аԥсны ҟаԥшь» иамоу ароль ду апоезиатә-цәа хаа аҟәынҵаны иааирԥшуеит. Уи ибжьааԥнытәу аиубилеитә жәеинраалақәа ртрафарет хәыцшьала акәымкәа, агәыԥха азҭаны, иҟәымшәышәӡа иуныруа «Аԥсны ҟаԥшь» аҭоурых ахь уаахьаԥшуа аҟаҵара илшеит апоет. Аа уи амилаҭ газеҭ злиааз аамҭа бааԥсы асахьа автор ишҭихуа:
Иԥсыда, инхада, ихҵәада анырҳәоз,
Амцабз алҟьо
Аԥсны анбылуаз,
Ҳабацәа ҳбызшәа,
рхы ақәҵа, рыԥсы ақәҵа,
Ирхьчаз амшқәа
сҵас ианӡыҭуаз; –
Ҳаӷацәа рцасҳәа, иаԥсыуа еиҿамсха,
Иахәаччарц амра изхажьыз ашәшьы,
Иҵеимшха, иԥамшха, ҳбызшәа иамшхарц
«Аԥсны» иҭгеит икьаасуа абжьы.
Араҟа автор зыӡбахә имоу еилкаауп, ақырҭуа меншевикцәа рхаан Аԥсны зҭагылаз ауаӷеимышхара ауп. Убри аполитикатә уеиа бааԥсы иалиааит агазеҭ «Аԥсны» аԥсымчхара ду аманы, Дырмит Гәлиа дызхадаз аԥсуа интеллигенциа ирыбзоураны. Аԥсны Асовет мчра анышьақәгыла, аҳра зуаз ақырҭуа мпыҵахалаҩцәа анахырҳәа «Наск ушьҭыԥрааит, «Аԥсны ҟаԥшь», ушьҭыԥрааит Ужәлар рыԥсҭазаара уасаркьан угылт. Шьауардынушәа ашьхақәа урхыԥрааит, Ҳпартиа абџьарқәа уруакны унагылт. Рентгеншәа бӷьыццыԥхьаӡа иуныԥхоит ужәлар ргәеисра, Бӷьыццыԥхьаӡа иуҳәоит ҳҭоурых аҟәырҷак. Иахьа ужәанызқьхеит, иаҳбааит ушәнызқьра Уаԥсышәан, уҟәышны еснагь уеилыҷҷа!» – ҳәа иҩуеит апоет имилаҭ газеҭ дазыгәыдууа, насгьы ҳдоуҳатә культураз амч-алша дақәгәыӷуа.
Ажәеинраалаҿ рефрен ҳасабла ицәырҵуа апоезиатә цәаҳәа ссирқәа еиҳагьы еилыхха иаадырԥшуеит ҳмилаҭ газеҭ «Аԥсны ҟаԥшь» ахықәкы хада, мамзаргьы функциас иамоу закәу:
«Аԥсны ҟаԥшь» – ҳкультура, «Аԥсны ҟаԥшь» – ҳнаука! «Аԥсны ҟаԥшь» – ҳгәадура, Ҳамхурсҭа, ҳмаруга,
Уа ҳбызшәамырӡга, иԥшьоу ҳхәышҭаара,
Уа ҳашьҭамырӡга, ҳзырхәыцуа хара,
Ҳҟазара, ҳҵара, – Раԥхьатәи ҳпоезиа,
аҽыҩқәа рмаҳмыз, Уиаҵәахә ҭамшәо,
икаххаа иакыз! 498
Аидеиатә ҵакы хьанҭа аҵаҵаны, амилаҭ цәа ахаҵаны, уи ахьаақәеи агәҭыхақәеи аныԥшуа, апублицистика цәаҩа ахубаауа, апатриотизмра агәылыжжуа, насгьы ажәа лыԥшаахқәа рыла (иаҳҳәап, «Ирыхьчаз амшқәа сҵас ианӡыҭуаз», «амра изхажьыз ашәшьы», «ужәлар рыԥсҭазаара уасаркьан угылт»; «шьауардынушәа ашьхақәа урхыԥрааит») исахьаркны ажәеинраала аԥҵара зылшо зыԥсадгьыли зыжәлари рыбзиабара лоунытә изныруа, рхьаа зхьаау, ргәырӷьара згәырӷьароу апоет иоуп. Ус шакәу хара ҳамцазаргьы хыхь ҳзыхцәажәаз ажәеинраала «Аԥсны ҟаԥшь уахь» шаҳаҭра ауеит.
Кәасҭа Герхелиа ипоезиаҿы, аҩада акырынтә ишазгәасҭахьоу еиԥш, шьаҭас ирымоу аамҭа иԥнашәахьоу аклассикатә форма ауп, аха уи зны-зынла еиҳарак итема зеиԥшроу еиԥш, ихы иаирхәоит ипоезиазы ихадарам ҩышьа формақәагьы, иаҳҳәап, аурыс совет поет ду В.В. Маиаковски иҩышьа ацәаҩа. Уи аабоит ажәеинраала «Аԥсны ҟаԥшь уахь» аҿгьы. Сгәанала, автор абри астиль ажәақәа ырԥсаҟьаны, ацәаҳәақәа ркьаҿны иҵегьы уазааигәаны иуҳәозар, еиҳа «ахақәиҭра» рыҭаны аҟаҵара зигәаԥхаз убри ауп, апублицистикатә цәаҳәа данаԥхьоз аҿҿаҳәа ицәажәарц атрибунатә бжьҿаца ахаларц, аԥхьаҩи азыӡырҩи реимадара маншәалахарц, еилибакаарц. Ари ахшыҩзцара иккаӡа иааԥшит агазеҭ «Аԥсны ҟаԥшь» жәанызқь номер аҭыҵра аназгәарҭоз аамҭазы агәырӷьаратә еилатәараҿы (ахәылԥаз аҿы) апоет Кәасҭа Герхелиа абри ажәеинраала аԥсы ахаҵаны данаԥхьа. Уимоу, абыржәы иара санахцәажәо аамҭазы слымҳа иҭаҩуашәа исаҳауеит уи автор агәырӷьаратә еилатәараҿы апафос ҳаракы аҵаҵаны данаԥхьазтәи ибжьы: «Иԥсыда, инхада, ихҵәада анырҳәоз, Амцабз алҟьа Аԥсны анбылуаз».
Ус анакәха, ари апатриоттә жәеинраала «Аԥсны ҟаԥшь уахь» иахьа изҩыз апоет иԥсы анҭам, еиҳагьы аҵакы
амоуп, избанзар, акы, уи ҩаԥхьа даҳгәаланаршәоит абаҩхатәра змаз, змилаҭ рзы згәы былуаз, хара ихәыцуаз, поетны. Ҩбагьы, аԥсадгьыли ажәлари еидкыланы измоу адоуҳатә культура абџьар хадақәа ируакны амилаҭ кьыԥхь ада ԥсыхәа шыҟам зегьы ҳархәыцыртә ҳашьҭахьҟа иҳаҩсхьоу аамҭа уадаҩқәа рахь ҳхьаԥшыртә, уара-сара ҳәа еилых ҟамҵакәа иҳанаҳәоит, насгьы издыруада иарҿыхар амилаҭ хдырра закәу инагӡаны зхаҿы ааира уадаҩу иҭахәхәа ацәа иалоу, аџьырмыкьатә економика иханагалахьоу иреиԥшқәоу ауаагьы. Ажәакала, ҳзыхцәажәо аҩымҭа «Аԥсны ҟаԥшь» уахь» аԥсы ҭоуп, аус ауеит, «Ҳпартиа абџьарқәа уруакны унагылт» ҳәа зҳәо ацәаҳәа аамҭеиҭасра аҵакы маҷк аҟара иархәанчаргьы, изаҟаразаалак еицакра ақәым уаҵәтәи амш агәра ҳзырго уи иагәылоуп амилаҭ аидеиатә гәаӷь.
Аԥсуа поезиаҿы аҵыхәтәантәи аамҭазы (иаҳхысыз аҩажәатәи ашәышықәса 70-тәи ашықәсқәа инадыркны) уарла-шәарланы иуԥыхьашәо иалагеит, аҵарауаа дуқәа ишазгәарҭахьоу еиԥш, ауаҩы дуаҩызтәыз аџьа атематика иазку аграждантә, алирикатә жәеинраалақәа. Ааскьаӡа иаҳхаҳгаз Аԥсны жәлар Рџьынџьтәылатәи еибашьра ашьҭахь, абаҩхатәра зманы иааиҵагылаз аҿар рыҩнуҵҟа еиҳагьы имаҷхеит аџьа иазку ажәеинраалақәа (ари аҭагылазаашьа аабоит аԥсуа проза ажанр аҿгьы). Иҟалап ари атема аҿар иҟәныршьозар, рфилософиатә хәыцшьеи рпоезиатә дунеиеибаркышьеи, рырҿиаратә ҳәаақәа рыҭбаа-ҭыцәреи ирԥырхагахоушәа рбозар? Аха аԥсҭазаара еибаркны измоу афеноменқәа ируаку аџьа азышәаҳәара акала иԥхоушьо, ма иҟәнушьо иҟам. Уи азышәаҳәашьа аформақәеи амҩақәеи асахьаркыратә литератураҿы ирацәоуп, насгьы избарҭо дара ашәҟәыҩҩцәа роуп, араҟа аҳақьым ичымазаҩ (ипациент) арецепт шииҭо еиԥш, арецепт узрыдгалом. Анемец поет И. Бехер заҟа ииашаны иҳәазеи аџьатә усуразы абарҭ
ажәақәа:
Аҩада зыӡбахә ҳамоу аџьа атема иазкны Кәасҭа Герхелиа имоуп акымкәа-ҩбамкәа ажәеинраала шьахәқәа. Урҭ ирылыҳәҳәоит апоема-очерк «Аиқәлацәа». Уажәнатә исҳәоит, аԥсуа поезиаҿы ас еиԥш иҟоу аҩымҭа – апоема-очерк иуԥылом, изаҵәуп ҳәа. Абри аганахьалагьы уи зҿлымҳара ззууша акоуп. Аҩымҭа рызкуп, Аԥсны анҭыҵгьы зыхьыӡ-зыԥша наҩхьаз, ачаиаарыхыҩцәа Асоциалисттә Џьа Афырхацәа Ҭамара Ҟуԥуниа, Адлеиба Мариа. Автор иҩымҭа аконкреттә факт иалхуп, даҽакала иуҳәозар, Ҭамара Ҟуԥуниа диижьҭеи 80 шықәсахыҵра аан иҟаз агәырӷьаратә иубилеи иадҳәаланы сиужет хаданы иаарԥшуп уи акәша-мыкәшатәи аџьа афырхацәа рыԥсҭазааратә хҭысқәа, еиҳарак аколлективтә усура иамоу алыҵшәақәа агәылганы. Иара убас апоема асовет аамҭазы излаԥҵаз ала, автор давсуам ажәларқәа реиҩызарагьы. Уи цәаҳәа хаданы иагәылсуеит афырхацәа хадақәа Ҭамара Ҟәуԥуниеи Мариа Адлеибеи рхаҿсахьала. Ишдыру еиԥш ажәларқәа реиҩызара азышәаҳәара асахьаркыратә литература иадыруеижьҭеи кырӡа ҵуеит. Асовет Еидгыла аԥсы анҭаз ари атема асовет литератураҿы ҷыдала игәцаракын, избанзар, амилаҭқәа доуҳала реибарбареи, рекономика ашьҭыхреи, реизааигәареи аусхкы аҿы здазҳәазҵам еибагоз бџьарны ирыԥхьаӡон. Уажәы усҟантәи аамҭа аҽанаԥсах, ианааҳә, ари азҵаара асовет аамҭазы асовет литература иалшаз, иаԥнаҵаз зегьы ҳарҟәаҵып, аҩымҭа хатәрақәаҵәҟьагьы ҿҭыӡәӡәаала ианрыхцәажәо, имхәыцӡакәа аӡы ианарҭо аамҭазы еиуеиԥшым ажәларқәа реиҩызара азышәаҳәара иамодамкәа, актуалра аламкәа иҟалеит, еиҳарак ус шакәу убоит Асовет Еидгыла анеилаҳа ашьҭахь еиҵагылаз ашәҟәыҩҩцәа рҩымҭақәа рҿы. Ари хаҳара злам атенденциа иахьа амилаҭ литературақәа зегьы рҿы аҭыԥ амоуп ицәырҟьацәырасуа акәымкәа илаԥшҿабаны. Ажәытәӡатәи абырзен философ, аматематик Пифагор иҩуан: «Живи с людми так, чтобы твои друзья не стали недругами, а недруги стали друзьями».
Кәасҭа Герхелиа ипоемаҿы ишаабо еиԥш, аԥсҭазаараҿы зда уаҩы дхәарҭам аџьагьы, аиҩызарагьы еиваргыланы пафос ҳаракыла ашәа рзиҳәоит. Избанзар, аџьа атема алитератураҿы бзанҵы иажәӡом, иара убасҵәҟьа ажәларқәа реиҩызарагьы. Ииашоуп, апоет ифырхацәа руаӡәк – Ҭамара Ҟуԥуниа ҳақәырхырц иҳақәлаз ажәлар дырхаҭарнакуп, иахьатәи аԥхьаҩ, гәцәа лхеикуам, илаҿы дзааиуам, лашьцәа Аԥсны иазаарцаз аныргәалашәалак. Гәыбӷанкгьы уи азы аӡәгьы иузиҭом. Ишдыру еиԥш, апоемаҿы иаарԥшу аԥсҭазаара аныҟаз асовет аамҭаз ауп. Мариа Адлеиба лҩыза, лықәла Ҭамара Ҟуԥуниа 80 шықәса лхыҵра ахьазгәарҭоз дцаны длыдныҳәалеит. Араҟа даабоит ашьажәҩы (усҟан заҟа дхәымгаз мааԥшыцызт) Едуард Амврос-иԥагьы аҩымҭа анаԥҵахазтәи аамҭа иауаршәаны уахәаԥшуазар, араҟа иџьоушьауа ҳәа акгьы ыҟаӡам. Иҟаз аԥсҭазаара аҵабыргхаҭа иалыҵшәоуп автор зсахьа ҭихуа зегьы, иреалтәуп, ихыҭҳәаау ҳәа акгьы амамкәа. Егьырахь, аҩымҭа жанрла изҵанакуа ахҭа иҭаршәны, насгьы исахьарԥсараха иҟаҵоуп. Аха, еиҭасҳәоит, ҳазҭагылоу аамҭазы апоема-очерк «Аиқәлацәа» иалыԥсааз рацәоуп. Аха иҟоуп аидеиатә ҵакы хада. Уи аџьеи ажәларқәа реиҩызареи,реимабзиареи рзышәаҳәара асахьаркыратә литературазы еснагь ишактуалтәу ишгәыгәҭажьтәым ҳзырбо ауп. Абри аганахьала уахәаԥшуазаргьы, ҟаимаҭла иахьсахьарку анаҩсангьы, апоема ажәытәра иагеит узҳәом. Сгәы иаанагоит, ҳашәҟәыҩҩцәа ҿарацәа изҿыԥшыша абаҟа иҟоуп ҳәа.
Апоет иқәыԥшра шықәсқәа инадыркны ирҿиаратә процесс еилашуа ҟәыҵәа-ҟәыҵәала иалубаауеит аиндивидтә ҟазшьа змоу, иара иԥсҭазаара инаҭаз, насгьы аҵабыргхаҭа иҵанаҳәаз, ицәа-ижьы ианырыз ауаатәыҩса еицырзеиԥшу алирикатә дунеи аҟнытә иаауа абзиабаратә жәеинраалақәа. Урҭ уанрыԥхьо иубоит апоети алирикатә фырхаҵеи ирзеилоу, еизааигәазтәуа кыр шыҟоу, насгьы апоет илирикатә фырхаҵа ихаҿсахьала иааирԥшуеит ихаҭа ихҭынхьааз, дшымгәыӷӡо «ихҭыгәлаз», амцеиԥш ицрасыз, идоумыжьхаҵәҟьа дызҳәынҷо абзиабара. Ааи, ашәалҟьамреиԥш ауаҩы изцәырҵуа абзиабара ианакәызаалак ашьха ӡыхьеиԥш ицқьоуп, уи аҵанӡа икеикеиуа уҭаԥшуеит. Урҭ ирымоу ацқьара ауп ажәеинраалақәа зырӷәӷәо, аԥхьаҩгьы игәазырԥхо.
Кәасҭа Герхелиа илирикатә, мамзаргьы абзиабара иазку иажәеинраалақәа аханатә ирҟазшьаҷыдоуп асиужетқәа рымазаара, даҽакала иуҳәозар, хҭыск, фактк ҟалар, апоет, ма алирикатә фырхаҵа хаҭала излахәу иахылҵуеит. Уи, ҳәарас иаҭахузеи, еиҳагьы аԥсҭазаара иазааигәанатәуеит, аԥхьаҩгьы иара иитәугьы хҭысқәакгьы игәаладыршәоит, игәалаҟара бзиартәуеит. Убас иҟоу ажәеинраалоуп «Аиҭеиниара аботаникатә баҳчаҿы», «Сыжәблы...», «Иҟалап нас шьҭа...», «Иацы акәын дыԥо данҳалаз».
Араҟа еиқәаҳаԥхьаӡаз алирикатә жәеинраалақәа шаҳаҭра руеит апоет ипоезиа ауаҩытәыҩса ицәаныррақәа зегьы иреиҳау, Анцәа иҟнытә иаҭәашьоу абзиабара цқьа еснагь алаԥшхаа шахыз, азышәаҳәара ишазхиаз.
Кәасҭа Герхелиа акьыԥхь зымбац абзиабара иазку илирикатә жәеинраалақәа рҿы иаҳԥылоит, ирацәамзаргьы, иҵоурам, зхымҩаԥгашьа ҽеим ахаҿсахьақәа.
Урҭ ауаа абзиабара цқьа зҽаԥсазымтәуа, мамзаргьы аамысҭашәала аҽаԥсатәра злымшо, зыхшыҩ аҵкыс зцәанырра аԥыжәара агауа, апоет асатиратә ҟазшьа аныԥшуа, ҵәабаак шәҵәак арбаауеит ҳәа, аԥсуа жәаԥҟа иаҳәо апринцип ихаҿы иааганы, дрықәыӡбоит ччархәыс иҟаҵаны. Убас иҟоу ажәеинраалоуп «Шьашьа лыбзиабашьа». Ари ажәеинраала аконкреттә факт ишалаху усгьы иҩашьом, ахала ахы унардыруеит.
Автор арԥарцәа ргәырҽаниҵоит Шьашьа хгәаша илҿамҳарц, рхы лцәырхьчарц, избанзар, уи рыԥсҭазаара лырблаҟьар лылшоит, имаҷҩым еилырсхьоугьы. Уи илықәкны иҳәоу ацәаҳәақәа аа лхаҿсахьа шаадырԥшуа:
Арԥарцәа ишәасҳәарызеи, Шәҟамлан шәҿабырҳацәхан! Зны машәыршәа,
Шьашьа дшәықәшәар, Наҟ дыԥхашәҵа, шәлацәҳан!
Ус дышнеиуа дшыгәеигәеиуа,
Нас дигап ҭаҳмадак Агәыла ҷкәынцәа,
иҟьалан рыцәа, Иавагьежьлап луада.
Апоет иажәеинраала злахиркәшо ацәаҳәақәа еиҳагьы иџьбароуп, еиҳагьы икшоит иҵоурам абзиабара цқьа – аҭаацәаратә насыԥ лаша зхылҵуа – зыԥсоу аилкаара злымшо, аамҭалатәи ацәанырра иханагало, иархәыцыртә еиԥш ирықәыӡбоит:
Аҳәсахәыҷқәа, исҳәоит аиаша,
Шьашьа лыбзиабашьа, 504
Ӡәыр шәыҟазар иацназгаша,
Шәықәҵ шәахьаҳамбаша!
Избанзар, абзиабара ашьха ӡыхь еиԥш ицқьоу есымша абла ҷыцеиԥш ихьчалатәуп, иахӡыӡаалатәуп аԥсуа ламыс кодекс, закәанк еиԥш иқәныҟәаны.
АИБАШЬРА ИАЛИААЗ...
Аԥсадгьыл ашәарҭа ӷәӷәа ианҭагылоу, уи ԥхьаҟатәи аҭоурыхтә лахьынҵа аҟазаареи аҟамзаареи рҳәаақәа анеидыӷәӷәало аамҭазы, ажәлар даҽазны еиԥшымкәа рымч, рылша, рыхшыҩ еизакны еиладырҵәоит, ԥызара рзызуа Анцәа иҟнытә дылбаазшәа раԥхьагылагьы дцәырҵуеит иваӷӷа ивагылаша ицназгаша иманы. Иԥнашәарц аҭахызшәа, абри аҩыза иуаӷеимышхараз аамҭа уадаҩ аԥсуаа ирзыҟалеит 1992 шықәса нанҳәа 14 аҽны, еиҳа уазааигәаны иуҳәозар, ақырҭуа фашистцәа Шеварднаӡеи, Иоселиани, Қиҭовани хадара зырҭоз рбанда рыманы Аԥсны ықәаҳхуеит ҳәа иажәлеит, бџьар хкыс иҟаз зегьы рыла рҽеибыҭаны.
1989 шықәсазы ақырҭцәеи ҳареи ҳабжьара аԥсҭбара зцыз бџьаршьҭыхлатәи аидыслара ашьҭахь, иумбарц залшомызт џьара ҳпарак роуны ианыҟала, Аԥсны дара иртәыртәырц, шьаҭанкыла ҳақәырхырц азыҳәан акгьы ишамеигӡоз, аӡәгьы ишаҳмеигӡоз. Аха, иага умҳәан, асҵәҟьа игыгшәыгха, иаапкны иҳажәлоит ҳәа ҳаҟамызт, ҳаишьцәоуп, ҳаигәылацәоуп ҳәа аҩысҭаара аҵаҵаны, зны-зынла лаԥшхырԥагак еиԥш, икадырҵәоз ражәақәа рыгәра шаҳамгозгьы.
Аԥсуа жәлар уажә ирымбеит ҳазтәызтәырц иҳақәлоз аӷацәагьы рхьацара, Аԥсадгьыл азы ахамеигӡара! Аԥсны насыԥс иаман нахьхьиӡа аахыс иаауа ажәлар
ргәымшәара, аԥсраҵәҟьа иацәымшәакәа изыхьчо афырхацәа доумыжьхақәа ахьахылҵуа, насгьы урҭ ԥызара рзызуа ауаа нагақәа аамҭацыԥхьаӡа еснагь ишамоу.Усшакәухарааҭоурыхҵлашәахьыахьаԥшрааҭахӡам, мацара, иаҳгәалаҳаршәап 1992–1993 шықәсқәа рзы иаҳхаагаз аибашьра хлымӡаах. Владислав Григори-иԥа Арӡынба Анцәа ду иҟнытә жәҩантә илбаашьҭыз аӡәы диҩызан, Аԥсуа жәлар ракәзар, аханатәгьы ишырцәаҩаз, ҵасхәыс ишрымаз еиԥш Аԥсадгьыл ахьыԥшымразы ақәԥараҿы шьаҿак ихьамҵит, гәеицакрак аадмырԥшит. Адунеи иадырҳаит уи азы аԥсра хаҵаҵас аԥылара шрылшоз. Ари иҟазшьарбагоу милаҭ кодуп аԥсуа жәлар рзы. Ус шакәу кәрыжәаа ирықәлоу ҳҭоурых адаҟьақәа иҿаҿаӡа иануп ныхшьа рықәымкәа.
Аԥсны жәлар Рџьынџьтәылатә еибашьра аан, ҳмилаҭ ибжьааԥнытәыз даҽа аамҭанык еиԥшымкәа, рымч, рыхшыҩ еиларҵәаны рхы аҟара, рыԥсы аҟара зыгәра ргоз, ԥаимбарк иеиԥш ирыԥхьаӡоз рҵеи ду Владислав Григори-иԥа Арӡынба инаивагылеит. Абри аҩыза аҭагылазаашьақәа рзы – Аԥсадгьыл аӡи амцеи ианрылагылаз аамҭазы акәхап Урыстәыла аҵеицәа фырхацәа ируаӡәкыз адмирал П. С. Нахимов абас зиҳәазгьы: «Жизнь каждого принадлежит Отечеству, и не удальство, а только истинная храбрость приносит ему пользу» ҳәа.
Ааи, аԥсуа жәлар иргаз аиааира – наӡаӡа иаҳхабабарц иаҿыз аӷа хәымга иқәцара, дҟәыбаса иқәҵара аус ԥшьаҿы дала-шьала иаҳзааигәо ҳашьцәеи ҳиашара гәаҭаны, аҽарҳақәа реиԥш игылоу ҳашьхақәа ирхибаҳәаны иааз егьырҭ амилаҭқәа рхаҭарнакцәеи, ҳгәыла ду – Урыстәыла аҵеицәеи реиҳа ианаҭахыз аамҭазы иҟарҵаз ацхыраара, ҳәарас иаҭахузеи, хәызмаӡам афакторқәа ирылыҳәҳәо акоуп. Аха, аҩада зцитата аазгаз адмирал ишиҳәаз еиԥш, аԥсуа жәлар аибашьраҿы иаадырԥшыз агәымшәара, нас Аԥсадгьыл абзиабара ираԥызго даҽа феноменк аӡбахә аҳәара уадаҩуп.
Сыззааиуа, абас ҳажәлар амца қьоуқьад иалагыланы хыцәнымырха ианеибашьуаз, ԥхьаҟатәи рлахьынҵа ахац-па ианакыз аамҭазы, ҳашәҟәыҩҩцәа, ҳжурналистцәа, ҳҵарауаа (аӡәырҩы рхаҭақәагьы абџьар ркын, аибашьра амца иалагылан, рыԥсы сакәыхшоуп, зхы ақәызҵазгьы ыҟами) ркалам еиҳагьы иҵархеит, мыц зымҳәо бџьарны аӷа хәымга иҿагылт игыгшәыг хаҿра аарԥшуа. Урҭ иаԥырҵоз ажәеинраалақәа, ажәабжьқәа, аочеркқәа, астатиақәа зегьы еицҿакны аӷа хәымга игыгшәыгра анаҩсангьы, ҳажәлар рҵеицәа фырхацәа аибашьраҿы ргәымшәара иазкын, ауаа ирыладырҵәон, аԥсуаа рыԥсадгьыл зегьы ишрыцку ранаҳәон, иднарбон.
Кәасҭа Герхелиа иакәзар, поетк, патриотк иаҳасабала ҳзыхцәажәо, зыӡбахә ҳамоу аамҭазы ибаҩхатәра еиҳагьы аҽарҵаулеит, иҳақәлаз аӷа хәымга ицәымӷреи ҳҵеицәа доуаԥшьқәа иаадырԥшуаз, алакә аҿгьы зыгәра узымгаша афырхаҵара амч ҿыц иланаҵеит, ҳшаиааиуаз, ҳаԥсадгьыли ҳареи ҳаитәитәырц иҳақәлаз дшықәаҳцоз агәрагара иманы.
Усҟан иаԥиҵоз ажәеинраалақәа, сара сахьахәаԥшуа, апоет ипоезиатә рҿиамҭақәа зегьы ирылыҳәҳәо аҟынӡа рыҩаӡара ҳаракуп. Ари иԥсабаратәуп, насгьы алитература аҭоурых иадыруеит. Избан акәзар, Аԥсадгьыли ажәлари абас ашәарҭара ӷәӷәа ианҭагылоу, аҟазаареи аҟамзаареи амш изҵаараны ианықәгылоу аамҭазы, апоет (апрозаикгьы убасҵәҟьа) игәы, иԥсы иалхны, лоунытә ихҭынхьааны ииҩыз жәеинраалоума,поемоума,жәабжьума,истатиоума аԥхьаҩ егьырҭ уаанӡатәиқәа иаԥиҵаз изларыликааша даҽа ҷыдарак, даҽа «ҵаарак» рымоуп, иаазырԥшуа автор идоуҳатә ԥсымчхара анаӡааӡара, ипатриотизмра.
«Ақәрахьымӡақәа рзы ауаз» ҳәа хыс измоу ажәеинраала апоет иҩит ақырҭуа фашистцәа Лаҭа ақыҭан иаадырԥшыз агыгшәыгра иахҳәааны. Ишдыру еиԥш, Тҟәарчалнтәи аԥшқацәеи аҳәсеи зҭаны Гәдоуҭаҟа иԥырны ицоз авертолиот еихсны иларышьҭит. Аибашьрагьы иамоуп ахатә закәанқәагьы, аха ари атрагедиа ҳәаак иузҭакӡом, гыгшәыгроуп иаанаго. Аха усҟангьы убри ашьҭахьгьы абри арыцҳара ду ҟазҵаз Шеварднаӡе «Ифырхацәа» уаҩҵас адунеитә уаажәларра ирыладырҵәартә еиԥш ақәыӡбара амоуит, уимоу, Сталини Бериеи зыхшаз Қырҭтәыла агәы нхар ҳәа ишәаны рыҽдырдагәеит ООН-аагьы. Иара убас амаалықьцәа игәыҭшьаагаха ажәҩан иалыҩуаз рыҵәаабжь ргәаҿы имнеиӡеит ҳдемократцәоуп, ацивилизациа ду ҳахаҭарнакуп ҳәа зхы зыԥхьаӡоз (уажәгьы изыԥхьаӡауа) Шеварднаӡе ихы ҵыс ықәызмырԥраауаз, Европатәи атәылақәеи США-еи рҿы ауаҩы изинқәа рыхьчаразы «иқәԥо» рхаҭарнакцәагьы. Ас еиԥш иҟоу агәнаҳа ду ҟазҵаз рықәмыӡбара – еиҳау гәнаҳа ыҟамзар ҟалап.
Абри акәиц еиԥш укылзыблаауа ажәеинраала апоет даԥхьеит 1992 шықәса декабр 17 аҽны Гәдоуҭа ақалақь аҟны имҩаԥгаз алахьеиқәҵаратә митинг аҿы. Ажәлар еилақь игылаз зегьы лоунытә рықьызқьызбжьи, ирҿыкәкәоз рылаӷырӡи избаны, изаҳаны згәы ҭнамшьаарыз дарбаныз. Акы, ари асеиԥш аҭагылазаашьа ҟазҵаз амитинг зызкыз Лаҭа иҟалаз атрагедиатә хҭыс акәын. Ҩбагьы, Кәасҭа Герхелиа иажәеинраала ахаҭа иаҵаз аиааира аидеиеи исахьаркны иахьеиҿибаази акәын. Ихԥахаз, автор ихаҭа агыгшәыгра ҟазҵаз рцәымӷра дыкны даго, иԥсы ԥыжәжәо, игәахы еиҟәыҷҷо, илаӷырӡқәа аарла инкыло, ауаҩытәыҩсатә емоциала, цәанырра ҵаулала дахьаԥхьоз акәын. Убри анаҩсгьы ажәеинраала арыцҳара ду иҟалаз ишахҳәааугьы авторгьы, ҳажәларгьы изаҟаразаалак гәкаҳарак, шрымам Аԥсадгьыл азы хеигӡара шырзымдыруа аҳәоит.
Уажәы, аԥхьаҩ ухаҵкы, уаҳа саламлакәа уааи, аҩымҭа ҳаицаԥхьап избанзар, уи ҩаԥхьа иаҳгәаланаршәоит иқәашьдахаз арыцҳақәа.
Амаалықь иҿаԥхьа иқьиоуп ақәыџьмагь, Ақәыџьмаҵәҟьа дажьжьоит аԥшқа дабар... О, Ҳхьышьаргәыҵа, уабаҟоу, ҳкаужьма, Уабаҟоу, крааҵуеит, иаҳбом ухабар?!
Ахәыҷқәа рыҵәаабжь ахрақәа арӡыӡоит. Ашәи-ҳәаҩ ииҳәо ҭагьежьит Дал, Аџьнышқәа хыҵны араҟа ишәарыцоит, Ашҳам аҿыҵуеит ршәақь асамԥал.
Анацәа, ахшара, амаҭацәа мшаҭа, Ҳаӡӷабцәа ауԥшәылқәа рыхцәы шьқьыруа, Анкьа иахьныҳәарҭаз удгьылаҿ, Лаҭа, Избан изубарыз урҭ рбылра?!
Урыҵаԥжәарауаз – аҩсҭаацәа, ашьажәцәа, Аламыс зцәыӡхьоу, зылақәа хкыз, Ҳчеиџьыка иааӡаз, иахьа амца ҳажәҵан, Ҳаҟамкәа ҳақәхра шьҭызхызгьы қәкыс.
Гьаргь ацқьа иакәхан, аабыкьа игәылшәаз, Амаҭеиԥш уажәы-уажә изыԥсахуа зцәа, Адольфи, Иосифи рҵаҩ-ҟәыбҷа, иԥыршәаз, Дааԥшуазар акәхап, иахьа дгәырӷьаҵәа...
Аха адунеиаҿ иҟоуп аҳақгьы,
Изалшарым аԥшқацәа рыгәнаҳа мӷьашкырц, Аԥсуа дгьыл ԥсыуада дамамкәа аҳакгьы, Иҟалароуп, изалшом аиаша мааԥшырц.
Аԥхыӡ хлымӡаахқәа ҭаха ирҭарым,– Ахәыҷқәа рыҵәаабжь иаҳар дцәырҳаны, Дааԥшып, ибахып амца икәшаны, Дыԥан атышахь дазцап џьаҳаным...
Шәахраҭ бзиахааит, ақәрахьымӡақәа, Ҭаацәакны зыдгьылԥшьаҿ знышәнап ҟалаз, Шәа шәшьа ҭарыжьуам ҳҵеицәа еихымцақәа, Аиааироуп иҳамоу ҳарҭ гәыӷырҭас.
Кәасҭа Герхелиа аибашьра иалиааз иажәеинраалақәа рҿы зегь раԥхьаӡагьы, иҵабыргхаҭаны иубоит аԥсуа жәлар доуҳала рыӷәӷәара,ргәымшәара, аиааира гәыӷырҭас ишрымоу, насгьы рхала ишыҟам, ҭоурыхла рдаракәац шҵаулоу, аӷахәымга иқәихырц изҭаиргылаз арыцҳара ду рыцеиҩызшо ирывагыланы абџьар зкуа, Нхыҵ-Аахыҵгьы ишшьардаҩу уҳәа убас иҵегьы.
Абас иҟоу ахшыҩзцарақәа цәырызго ажәеинраалоуп «Аԥсназыҳәан са сҭахозар...» Уи автор иҩит 1992 шықәса октиабр мзазы. Ари Нхыҵынтәи иааз аешьа-аибашьҩы иажәоуп, иаахҵәаны иҳанаҳәоит гәыла-ԥсыла иҭахны Аԥсны иақәлаз аӷа гәымха наҟ иқәцаразы мыцзымҳәо абџьар шикыз, иашьцәа аԥсуаа дрывагыланы дшеибашьуа. Абар аибашьҩы ииҳәо: «Сҟама наухьысыр уааихнахт. Аӷа изын ус иамоуп ҟазшьас; Згәы ҭрысыз адыгьак, ваинахк Дыжәбар, уи ԥхыӡуп шәызжьаз».
Абас иалагоит ажәеинраала афырхаҵа иҩнуҵҟатәи игәҭахәыцрақәа рмонолог аазырԥшуа ихықәкы хада – ашьхақәа дырхыҵны даазгаз иашьцәа аԥсуаа ашәарҭара ӷәӷәа ианҭагыла, дрывагыланы деибашьырц. Уи иара изы иԥшьоу, иабацәа, рабацәа, урҭ рабацәа рҟынтә иаауа, насгьы абарҭқәа реиԥш аан аидгылара шаҭаху рыҵазҳәо шьха-шьанҵа мцаԥшьла иӡрыжәтәу феноменуп.
Апоет Нхыҵтәи иааз ҳашьа аибашьҩы игәаҵа дҭаԥшны, идунеихәаԥшышьа асахьа ккаӡа иҭихуеит, насгьы иҿала иирҳәоит зегьраԥхьаӡа ашьхақәа дырхыҵны даазгаз амзыз закәу, уи аҭоурых заҟа ихароу, ашәышықәсақәа иргәылсны ишаауа, ахаан аахысгьы Кавказ аԥацәа мчымхарак аҿаԥхьа рхы шыладмырҟәыц. Аа уи атәы заҟа исахьаркны иаарԥшу:
Ҳаб, ҳазхылҵыз Кавказ, Еснагь изку зхы шьҭых; Ҳаӡәкра храԥшьны изчаԥаз, Адгьыл иақәлоу зҭоурых...
Гьангьашла ахәшьад ҳәаны, абӷа рҵысны аӷа «Иаблаҷыцу ҳ-Кавказ, Абырлаш-хьеимхәыц Аԥсны» данақәла, ҳажәлар рхақәиҭраз аибашьра иааз ҳашьа, игәаҵантә иаауа ажәақәа абар ирҟазшьарбагоу:
Ҳаниз иҳациз ҳҭоуба Ҳашьҭԥаа ҳагеит қәԥара; Дарбан стәымны сызба, Саҟәызҭхауа Аԥсынра?!
Ҳашьха цыҩ-цыҩқәа рԥацәа, Шьҭа ҳрызшом хаз-хазы; Ҳатәамбо иҭыҵыз зцәа,
Рхы дырдыртәуп лассы!
Исуалԥшьоу ԥҟароуп иара, – Рҵасқәа еилазгом ҳзыхшаз,– Кавказ иахьыблоу Аԥсынра Сыхьчарц сааишьҭит ҳазшаз.
Аибашьҩы ииҳәо арҭ иажәақәа ҭоуба шьҭаҵарак иаҩызоуп дыззааз аус-ԥшьеи иламыси рҿаԥхьа. Амала, уи имацара иакәымкәа, ҳашьха цаҩцаҩқәа ирхибаҳәаны, аԥсуаа агәаҟра ианҭашәа, ҳрыцхраауеит ҳәа иааз, ашәақьмца иаҿагылаз нхыҵынтәи ҳашьцәа зегьы иеилымхрада ргәы иҭҳәаауп, рхаҿра аанарԥшуеит, рԥсихологиатә ҭагылазаашьа инамаданы. Ус шакәу еиҳагьы инаҵшьны ишьақәнарӷәӷәоит, азеиԥшра злоу хшыҩзцаран иҟанаҵоит аҩымҭа хзыркәшо астрофагьы.
Насгьы, Аллаҳ ду иҭаххар,
Наӡаӡа сыԥсы нхарц Аԥсны, – Аԥсны-ԥшӡа азыҳәан сҭахар, Ԥсыуаа шәҩык ирхасҵоит сыԥсы!
Ишаабо еиԥш, ажәеинраала «Аԥсны азыҳәан са сҭахозар...» автор ирҿиаратә фантазиа иахылымҵит, ихыҭҳәаам. Уи Аԥсны жәлар Рџьынџьтәылатә еибашьра аҵабыргхаҭа ауп ҵаҵӷәыс иамоу, сахьаркыратә ҩымҭак аҳасабалагьы игәылзыршәаз, изырӷәӷәаз. Абраҟа автор зсахьа ҭихыз, зыҩнуҵҟатәи монолог ҳирҳаз афырхаҵа иҩызцәа адоумыжьхақәа ракәын аҽарҳақәа реиԥш рҽыҳаракны, еихык-еиҵыкны иаҳхагылоу, жәытәнатә аахысгьы аԥагьара зныԥшуа, ахыларҟәра ззымдыруа Кавказтәи ашьхақәа ирхибаҳәа иааз, рхы-рыԥсы мшаҭо еибашьуаз. Урҭ иаадрыԥшыз аиашьареи афырхаҵареи ртәы еснагь ҳаԥсҭазаараҿы иҿырԥшыганы, насгьы ҳаидгылара иасимволны, асахьаркыратә литературеи аҭҵаарадырреи рҿы иобиектны, даҽакала иуҳәозар, ҳашәҟәыҩҩцәеи ҳҵарауааи зызхьаԥшра ахәҭоу, иактуалтәу ак акәны иаанхоит.
Сыззааиуа, абри ахшыҩҵак ала уахәаԥшуазаргьы, Кәасҭа Герхелиа Нхыҵтәи ҳашьцәа ирызкны иаԥиҵаз ажәеинраалақәа аҭоурыхтә ҵакы рымоуп, насгьы ари нахысгьы абри атема – ҳашьцәеи ҳареи ҳаилахәра, ҳаизааигәара аазырԥшуа – ишацҵатәу уҵарҳәоит. «Аԥсназыҳәан са сҭахозар...» афырхаҵа баша имҳәаӡеит аибашьра мцабз даналагылаз абарҭ ажәақәа: «Ҳашьха цыҩ-цыҩқәа рԥацәа, Шьҭа ҳрызшом хаз-хазы; Ҳатәамбо иҭыҵыз зцәа, Рхы дырдыртәуп лассы!» ҳәа.
Аԥсны ашәарҭа ианҭагыла, амшын нырцә иҟаз ҳашьцәа ракәзар, ацара-аарақәа шымариамызгьы, рҭоурых ԥсадгьыл ахь еихеит, ахацәарԥар рымацара ракәымкәа аҭыԥҳацәагьы. Абри афакт ишҭоурыхтә хҭысу
дырны Кәасҭа Герхелиа иазикит ипоемоуп ҳәа ззуҳәаша апатриоттә жәеинраала «Ашьа». Уаҳа «цыфак» амҭакәа, исҭахуп ажәеинраала ахаҭа шеибгоу иаазгарц автор уи иациҵаз аԥхьажәа хәыҷы налаҵаны.
АШЬА
(Ҭырқәтәыланәи еибашьра иааз ҳаҳәшьцәа ирзыскуеит) Гудоуҭа ақалақь Аиҳабыра рҩны аԥхьа аҭакар-бааԥс иаргәамҵыз ашьхыҵә реиԥш ажәлар еилауаҭыруеит. Амш еихашьшьуп, аҷыхь аҟаҿыҳәа ицҳауеит. Агәырҩеи агәаӷи иҵдыршәааз ауаа рлакҭақәа, иҵармақьаха амшын иахатәоу аԥсҭҳәа еиқәаҵәа-самсалқәа роуп изеиԥшу, – абыржәымзар абыржәы иҵарыҵаруа иаамацәысны, аҵықьҳәа ишхысра ишаҟьшаҟьоит. Ешыра аганахьтә иааҩуа, ҳгәы кылзҵәахьоу ахысыбжь мыждақәа, аҽны зынӡаск иаапкӡеит. Адыжә-сыжә, адыжәсыжә ҳәа ҳагәқәа иркыдсылоит, ахыбрақәа рсаркьақәа
дырхыџхыџуеит.
Еибашьыга ҳаирпланкгьы аууы ахга, ибжьы мацараха,
уажәыуажә иаалырҟьаны ихәаазаауа, зны ҵәҩанцәыҟа ихало, зны икәкәаӡа хланҵыҟа иҭало, амитә амшха, ашьхақәа рахь ицоит, зны амшын агәахьы, аԥҭа ҵлашә цыжәжәахақәа инрылҵәыр-аарылҵәраауа. Џьоукгьы, уи ҳара ҳтәоуп ҳәа иазгәдуны ишалацәажәозгьы, угәы ҭзырԥсаауаз, цәалашәара бааԥсык узнарҵысуеит уи аҳаирплан абжьы.
Насҭха, маҷк ҳнарылҵшәа ҳаидгылан, ҳхы ҳамагәыхьха иршьыда, ирхәыда ҳәа, иаха Очамчыра иҟалаз ахҭысқәа рыӡбахә ҳамоуп Рушьни Џьопуеи сареи. Рушьни амца икын, дҳәыҵәыҳәыҵәуеит, дҳәыҵәыҳәыҵәуеит, ҭынч дызгылом, иҷкәын заҵә Баҭал уахь дыҟоуп. Сара
уи игәы зласҟажара сыздырам, ажәақәа араҟа имчыдан; схаҭагьы сеиӷьӡам, уажәы-уажәы анитроглицерин сҿы инҭасыԥсоит. Ахәцәа уахьынтә иаазгараны ҳаззыԥшыз аверталиотгьы ахабар ыҟамызт, иахьыз иудыруазеи!
– Анҭ аҭыԥҳацәа убоо, Кәасҭа, – аганахь сынхьаирԥшит Рушьни, ҿымҭ ҳанеидхалаӡа, – иаха Ҭырқәтәылантәи иааит, ҳаибашьуеит ҳәа, рҭаацәа иаармышьҭыр ҳәа ишәаны маӡала.
Дук иаҳцәыхарамкәа, автоматқәа рыжәҩа ихшьны, ԥшьҩы-хәҩы раҟара аӡӷабцәа аибашьцәа рԥарацәа ирылагыланы аԥсышәала иҷырҷыруа акы иалацәажәон, зны-зынла аҭырқәшәагьы налаҵо.
– Ассир уҳәоит... – сгачамкны уаҳа сзацымҵо, урҭ срыхәаԥшуа саанхеит сара.
– Ари егьссируп, егьџьашьатәуп, егьлакәуп... Аха цқьа уазхәыцҵәҟьар, иџьоушьаратәгьы иҟаӡам, – иҳәеит Рушьни, хрыжь-хрыжьшәа. Ҳҩыџьагьы уаҳа ҿымҭуа урҭ ҳрыхәаԥшуан, ахәыцра ҳҭанагаланы. Сара уажәы «иџьоушьартәгьы иҟаӡам» ҳәа Рушьни ииҳәаз шеилкаатәыз, уи ҭакс иахысҳәаарыз акәын исхәыцуаз.
– Аӡы ахьышьҭрахь имгьежьуеи, Рушьни, – сҳәеит сара аҵыхәтәаны, аха исҳәази иззысҳәази дук ишеинымаалоз аҟара гәасҭан, гәынамӡарак хьухьууа сааимнадеит. Рушьни исҳәаз имаҳаӡазшәа, дхәыцуа наҟ џьара дыԥшуан. Сара уи схы иархәаны, еиҳа иӷәӷәоу даҽакгьы нацсҵап ҳәа сҿы ааихысхуаны,– п, Кәасҭа,– аҭак ҟаиҵеит иара, – уа сызуқәшаҳаҭхом! Аӡи, аӡы ахьышьтрахь агьежьреи, уажә араҟа иаабо асахьеи ахҭыси рзы, иҳаҳац ажәа еизадоуп. Сгәанала, ари еиҳа иҳанаҳәо ашьа ахьышьҭрахь игьежьуеит ауп. Ашьоуп, ашьа, араҟа аус зуз, ари зегь ҟазҵаз, Кәасҭа! Ашьшьоуп, ашь-шьшьа! – Аҵыхәтәантәи иажәақәа апатетикатә шьҭыбжьы рыҵаҵаны инхаиркькьалеит. Сара аҭҳарцәҳәа сҿыхазшәа уи снеиҿаԥшит. Асценаҟны избац Рушьни Џьопуа, асценаҿы дшызбац
амца иҿықәланы дахьгылаз, ишанханы иԥшуаз иблақәа ааҟаԥшьхан, аарла игәоуҭартә цәаакырак нархыжжылт... Аҭыԥҳацәа, гәалак рымаӡамызшәа, ишҷырҷырц иҷырҷыруеит, иналаршә-ааларшәны акыркырҳәа иааго рыччабжь, иалшәшәаны абырлаш еимхәыцқәа укәаумаӷра иҭаԥсозшәа убоит, игәырԥшаагаха, ирхәыцгаха, игәырҟәандагаха.
Инеибеиԥшны иоуԥшәылқәоуп, имаалықьқәоуп дара – 18-20 шықәса иреиҳам. Убасҟак ихымкыхқәоуп, убасҟак иԥшқарахқәоуп, аибашьра акәым, ираҭәашьаны иахьуртәара, иахьургылара уақәшәарым, шьапеимаада ашьац-ԥшқа илоургыларым, рнацәа ӡыхьшәашәа иӡаауркьысларым. . .
Усоума, арахь дара аиҭаҳәатә ззырҳәо иалаҟоуп: ҳашьцәа ахьеибашьуа ҳрывагыланы ҳаԥсадгьыл ҳахьчароуп ҳәа амшын ихыхәхәала иааит Аԥсныҟа. Иааит Аԥсныҟа, арҭ Баалоуԥҳа Мадина лхьышьҭра, Гәындаԥшӡа лаҳәшьцәа, Саҭанеи Гәашьа лдоуҳа ззылԥхаша абырфын-бырсақәа!
Рушьни уаҳа ҿымҭ, ишыҟаиҵало еиԥш, инапқәа еихдашәа игәыдыԥсаланы џьара дыԥшуеит. Саргьы уаҳа зҵаара сымамызт. Уаҟа сышгыло исцәыхәлар, уаха Аҷандаранӡа шьапыла цатәыс ишсықәшәозгьы схашҭны, избази исаҳази рызхәыцра сатәнатәын, еес, сҵаакәкәала саманы инеиуан. Схы иҭагьежьуан, сгәы иқәыҩуан, наҟӡа џьара, цқьа зеилкаара сымам лакә дгьылк аҟынтә иааҩуазшәа еиԥхьытта аҳауа иалаз ацәаҳәақәа.Схәыцра аҽырхханы, еихьыс-еиԥысуа урҭ реидкылара иашьҭан. Абар даргьы:
Ашьа, ашьацра, аԥшьа, Аешьа, аеҳәшьа, ашьоура, Ашьа – ҳуаҩышьа, ҳҟазшьа, Дацсгьы иамоу аира,
Ауаа зегь иҳалоуп ашьа,
Аха хкы-хкыла еихшоуп,
Иҟоуп аԥхамшьа, аԥхашьа, Ашьацқьа, ашьахәашь ҳәа ишоуп.
Ашьацқьа амреиԥш иԥхоит, Иарала аԥсҭазара шәҭуп; Ашьахәашь еснагь инаԥхоит, – Ацәгьара амҩа азартуп.
Адунеитә ҭоурых ду анҿиоз, Ацәгьара ашьацәгьа иахҟьон,– Ашьахәашь даҭиит Христос, Иарбгеит Рим, Вавилон.
Ашьацқьаз ауаа зегьы уаауп, Ауаа зегь рзыҳәа иразуп, Ашьахәашь ҩнуҵҟала ибаауп, Ашҳам аҩнуҵҟа иҵәахуп.
Салиери, Гитлер, Мурван, Лавренти, Иосиф, Нерон, Бисмарк, Дантес, Чингисхан... Назхьысуаз аҵлагь дырҩон.
Ҳаамҭагь Иудацәа ахшеит, Ҳаамҭагь дахшеит Герострат; Ҩаԥхьа Қырҭтәылан дыхшәеит Ашьа зыхьшу адемократ.
Аха зегь ашьацқьа реиҳауп, Иарала адунеи еиқәырхоуп, Ашьахәашь иарала ишьаҳауп, Уеизгьы адунеи еибарххоуп.
Аҭоурых еснагь ицәқәырԥоит, Иарцәгьоит жәларык рлахьынҵа, Ашьацқьа шықәԥац иқәԥоит, Иқәԥоит ҳарамрак ҟамҵа.
Усеиԥш иазишеит Анцәа: Адунеиаҿ ҿҳәарала зегь хоит,– Аха, ажәлар ргәаҟ, ихырҵәа,– Уеизгьы ашьацқьа рҭынхоит.
Уи адгьыл иҵоуп адац, Раԥхьа иахьҭалаз аԥсы, Еиҟәыҭхан ҟалом, иҟамлац,– Ашьеи аԥси хаз-хазы.
Ахала аҽадыруеит рҳәоит,
Ус иҟоуп рҳәоит аҟазшьа,– Аԥсадгьыл ахьыҟоу еихоит, Мышкахьы мышкаҵыхәа, ашьа.
Ашьажә баауам, нас, иԥсуам. Аҿҳәара аауеит ашьоура, – Ус баша ажәлар ҵысуам, Еицдәықәлом баша қәԥара;
Амитә зԥеиԥшыз Аԥсны, Амҟәыл азыҟалт ҩаԥхьа, Абасҵәҟьа ишәарҭан ҽазны Иҟамлацт, ишыҟоу иахьа.
Аԥсуаа, зны ихырҵаз амшын, Мшын-нырцә иагаз злахьынҵа Рхылҵшьҭра ргәаӷ еилашын, Арахь еихеит рыҽкынҵа.
Арахь, рабдуцәа рҳаԥшьа, Зыхныҳәаха иахьымӡакәа инхаз Ахьыҵоу, иахьалоу ршьа-ԥшьа, Рныха, рыԥсықәра ахьынхаз.
Акьалантарқәа кахәхәа
Икылсит рыбла ҭыџьџьо,
Ицоит иахьеиларҵо – аҟәҟәа,
Ԥсра рықәым зыԥсадгьыл зыхьчо!..
Аԥшатлакә шьҭаст Гәымсҭа, Иҵәаа-ҵәаан мшын-нырцәҟа еихеит,– Ацыба-ҷкәын, алым-гәы зызҭаз Иԥсадгьыл азыҳәан дҭахеит.
Акәаӡба-гәымшәа, агәлымҵәах, Арԥыс еихатыр Ведаҭ,
Ачычба ашьажәцәа нзырҵәаз, Абраҟа ироуит ахраҭ...
... Икьалантарха, икахәхәа
Иаауа рыԥсы еҟәыҷҷоит,
Ицоит иахьеиларҵо – аҟәҟәа,
Зда рымам рыԥсадгьыл рыхьчоит...
О, зылԥха ҳаура, улбааԥшы! Иаҳзылбаашьҭ Гәашьа лдоуҳа! Арҭ ауԥашәылқәа урзыԥшы! – Иҟоу агәаҟра анраҳа,
Ашәарҭа уссгьы имшьа,
Ажьра цоит рҳәоит шәыжьра – Зшьала иӡрыжәу зҟазшьа, Аҭыԥҳацәа ааит еибашьра.
Аҭыԥҳацәа ааит еибашьра, Игьежьуеит ахьышьҭрахь ашьа! Ашьа ыӡуам, иақәым хәашьра! Анарха ашьацқьа иаџьшьа.
Ианар, 1993
«...Хьаашәк сызҵысуеит...» ажәеинраала рызкуп аибашьраҿы иҭахаз апоет иқыҭа гәакьа аҵеицәа. Иҵабыргыҵәҟьаны, ари аҩымҭа уанаԥхьо, иага агәы ӷәӷәа узҭазаргьы угәы мԥшаар, улаӷырӡ маар ауам, избанзар, уи изаҟаразаалак агәкаҳара шаҵамгьы, убраанӡа еиҿартәуп уцәа-ужьы ианырыртә, уархәыцыртә, ихьааугартә, иҟаҵоуп анапҟазара бзиа аныԥшуа. Насгьы иаразнак иугәаланаршәоит еицырдыруа «ахарԥ ацәа иазааигәоуп» ҳәа ирҳәо аԥсуа жәаԥҟагьы. Ари зынӡаск иџьашьатәӡам, иԥсабаратәу ԥсихологиатә факторуп. Ӷәада ишдыру еиԥш, Кәасҭа Герхелиа дахьиз, дахьааӡаз иқыҭа гәакьа ауп. Ус анакәха, уи ахьӡ-аԥша, аҵеира иара изы зегьы ирыцкуп, иԥсҭазаароуп. Аԥсны ашәарҭа ӷәӷәа ианҭагыла хацәнымырха уи ахьчаразы абџьар зкыз ҳҵеицәа дауаԥшьқәа инарывагылт шәарак, хьаҵрак ззымдыруа Ӷәадаа рыҷкәынцәа. Урҭ аӡәы иеиҵамкәа аибашьраҿы иаадырԥшуаз афырхаҵара, апоет, ҳәарас иаҭахузеи, лоунытә агәадура инаҭон, ҩнуҵҟала дарҽырбон, дрылаҽхәон. Аха убри инаваргыланы, иаахтны апоет иажәеинраалаҿ иҳәоит иқыҭа аҵеицәа адоумыжьхақәа, аибашьра мцабз адәаҿы рҭахара хьаашәк шизнарҵысуа, дшабылуа. Ари ауаҩытәыҩсатә фактор аҩымҭаҿ иаарԥшуп амцеиԥш уеибазыркуа апоезиатә жәа лыԥшаахқәа рыла, хьаашәк, автор имацара иакәымкәа, аԥхьаҩгьы издырҵысыртә еиԥш. «Иқьызқьызуеит арахәыцқәа, Иӷызуеит сыԥхьарца, Сқыҭа аҵеира саншәызхәыцуа, – Иаблыз ахырца» –
абас игәыҭшьаагаха ахы икуеит аибашьраҿы иҭахаз апоет Ӷәадаа рҵеицәа ирзикыз иажәеинраала. Анаҩс еишьҭагыла рҿаархоит хьаашәк изҭаз, зыԥсадгьыл зхы ақәызҵаз аҵеицәа рфырхаҵаратә хҭысқәа. Апоет ишазгәеиҭо еиԥш, урҭ Ӷәадаа рҵеицәа Гагра, Бзыԥ, Кәыдры, Ешыра, Гәымсҭа, Хыԥсы, Лабра, Тамшь, Цхьынҵҟар, Цагьара, уҳәа рыԥсадгьыл азы ашьа ахькарҭәоз, инхада, иԥсыда ҳәа ақәԥара ахьцоз иахьабалак иалахәын.
«...Хьаашәак сызҵысуеит...» аҟны автор куплет цыԥхьаӡа ахԥатәи аԥшьбатәи ацәаҳәақәа: «Зиаҵә кыдшәаз Ӷәада аҵеира, сакәыхшоуп шәыԥсы» ҳәа – рефрен ҳасабла ишьҭрақәло иуаҳауа, аҩымҭа еиҳагьы иарӷәӷәоит, аемоциатә цәанырра анаҭоит, имҩашьо иубоит арҭ ацәаҳәақәа апоет игәаҵантә ишаауа, гәҭыӷьӷьала ишцәажәо, иҭахаз иқыҭа аҵеира хьаашәк ширҭаз. Апоет ибоит аҳәса еишәара-еиҵара ашәеиқәаҵәа рхьыссы, аҽқәа ракәзар, амра цеира ицәгылоуп ихырқәақәо, еихаԥсы уҳәа убас иҵегьы. Аибашьра иахылҵыз аԥсҭазаара имҟәылха макьана ишахажьугьы, арыцҳара шәхьаак шиздырҵысуагьы, ԥхьаҟатәи аԥсҭазаара аԥеиԥшхә бзиа агәрагара аибашьра ақыҭа ианаҭаз уааԥсырала ааха ду аҽамҭара, аиааира азыԥшра аҩымҭа идеиа хаданы иагәылсуа аҟаҵара илшеит, автор, иқыҭа аҵеицәа рҭахара хьаашәк шиздырҵысуагьы, ажәҩан акеикеира дара рзы ишылашьцоугьы. Кәасҭа Герхелиа иажәеинраала «...Хьаашәк сызҵысуеит...» хиркәшоит, зыԥсадгьыл зхы ақәызҵаз аҵеицәа зегь реиԥш, иқыҭа гәакьа аҵеицәа рыхьӡ-рыԥша ахаан ԥсра-ӡра шақәым, хашҭшьа шамам шьақәзырӷәӷәо ацәаҳәақәа рыла:
Аха ҳажәҩан акеикеира Шәыбзоуроуп шәара;
Зиаҵә кыдшәаз Ӷәада аҵеира Ԥсыс шәаҳхоуп ҳара.
Ҳашәа, ҳажәа, ҳматанеира, Зегь шәызкыуп шәара; Зиаҵә ҭамшәо сқыҭа, аҵеира, Ҳнашәырԥшуеит хара!
Аха убас шакәугьы апоет ақыҭа ҵеирала иаиоуз ааха ӷәӷәа, иргаз аиааира игәы шаҟычуагьы, рыхьӡ-рыԥша гәадурас ишимоугьы иҩнуҵҟа иҭаҳаз агәырҩа хьанҭа хашҭшьа шимам, еидара хьанҭаны дшаҵоу, ихьаашәкны ишицрыхо ауп ирҳәо арҭ ацәаҳәақәагьы:
Иқьызқьызуеит арахәыцқәа, Сыԥхьарца ӷызуеит;
Сқыҭа аҵеира саншәызхәыцуа Хьаашәк сызҵысуеит.
Кәасҭа Герхелиа ԥсыуа патриотк, поетк иаҳасабала, Аԥсны аиқәырхараз хаҳәырҵәиа ижәылан еибашьыз ҳҵеицәа адоумыжьқәа иҭахацыԥхьаӡа еиҳа иӷәӷәаз ишьа мҩанызгоз адақәа илыԥсаауан, ддыргәаҭеиуан. Уи ахьаа иҵегь иармжьыжькуан ҳаԥсадгьыл еихшаеихша иахьыҟалаз, адунеи ажәытәӡатәи ақалақьқәа ируаку ҳаҳҭны қалақь Аҟәа аӷахәымга дшьагьуа дахьалоу, инапаҵаҟа иахьыҟоу уҳәа убас заҟа! Абри аҩыза ахшыҩзцарақәа ҳара иаабоит октиабр 1992 шықәсазы Гәдоуҭа акультура ахан аԥхьа имҩаԥгаз Роберт Кәарҷиа фырхаҵарыла Гагра иҭахара иазкыз аџьабаратә митинг аҟны дықәгыланы данцәажәаз ашьҭахь дзыԥхьаз «Агәҭахәыцрақәа» ҳәа хыс измоу ажәеинраалаҿы. Апоет изымбатәбароуп, игәы ҿнакаауеит, иԥсы ԥнажәоит, ижәлар зҭашәаз аҭагылазаашьа:
Анаџьалбеит, анаџьалбеит ҳазхаанхеи. Ҳадгьыл гәакьа ҳшықәгылоу ҳаҩша;
Ҳаҩны, ҳгәара, ҳҳаҭгәын-ԥшьақәа абаанхеи?! Изакә мшы-мыхәлозеи иҳазша.
Еиҳагьы ицәыхьанҭоуп, деилнашьаауеит:
Агәлымҵәахқәа рынарцә-мҩахь срыхцәажәахуа, Лахьынҵас изсоурызеи сара,
Исылшома иара абасгьы сшыгәжәажәахуа, Дадхеит, Роберт, уажәахә аҳәара?
Апоет афырхаҵа дихагыланы, иԥсы ҭоушәа ауп дышиацәажәо:
Иуасҳәарызеи, ҳадгьыл амца анақәҵәиашо, Абжьыуаа зегь анҭаршәу џьаҳаным; Ҳаилаҭыруа Гәдоуҭа ҳанеиқәҟьашо, Ианеибаҳҳәо блала: – «Ҳгәы ҳашьҭрым!»
Апоет аԥсҭазаара ихы ахибаауеит, игәы амца акуеит адоуаԥшь иаҩызаз афырхаҵа дахьихагылоу. Иҩызцәа ракәзар, рыхқәа рыкәаҽ игылоуп, иџьабоит, аха ақәыџьмақәа амца рыжәҵан рхьацараз иара иеиԥш иқәԥарцаз, ишьа рурц азын ҭоуба руеит.
Асимволтә ҵакы аманы аметафоратә еиҿырԥшрала иаарԥшуп афырхаҵа Роберт Кәарҷиа ихаҿсахьа бзанҵы ԥсра шақәым, ихы зқәиҵаз ижәлар ргәаҿы дшаанхо аиааира дашьананы. Ааи, афырхаҵа иҭахара – аԥсабарагьы ианыруеит.
Иҟалап уа ҳ-Ԥанаҩ ду аазқәыршәшәазаргьы, Ихыџ-хыџзаргьы Дәабышьх ахӡахәы,
Ӷәада ажәҩан еҵәа шамшамк наҿшәазаргьы, Уа иануқәшәа узгарыз ахы.
Аха издыруеит, уи аеҵәа уа икамшәаӡеит,– Уаргьы саргьы ҳқыҭа илашаӡа Инахагылашт, ахааназ иҭамшәаӡо Лашырбаган, ухьӡала ижжаӡа!
Ажәеинраала «Аџьныш шкәакәақәа» ҳәа хыс измоу, апоет декабр мза, 1992 шықәсазы ииҩыз акәзар, аригь аконкреттә факт иалхуп, даҽакала иуҳәозар, «Ақалԥад шкәакәа» ҳәа хьыӡшьарас измаз Балтикатәи ареспубликақәа рҟынтәи аҭыԥҳацәа аснаиперцәа ақырҭуа мпыҵахалаҩцәа ԥарала иаахәаны иааргаз, аԥсуа еибашьцәа икылатәаны иреихсуаз ирызкуп. Ажәеинраалаҿы ҟазарыла иаарԥшуп ақырҭуа мпыҵахалаҩцәа ԥарала ирҟаҭәаз Балтикатәи аҭыԥҳацәеи, урҭ аазгаз ҳаӷацәа хәымгақәеи рхаҿсахьақәа. Апоет иажәақәа, ицәаҳәақәа апоетикатә мыругақәа рхархәарала икылкааны иреихсуеит изықәку ауаа-ԥхамшьақәа рыԥсырҭаҵәҟьа иарбаны.
Ииашоуп, урҭ «ақалԥад шкәакәақәа» ҳәа изышьҭоу изцәыԥхашьауа, изыцәшәауа ҳәа акгьы ыҟаӡам, рыламыс аӡыжь иалашәаз ахаҳәеиԥш иҵаакәкәала ицахьеит, аԥара ихнаххьеит, аџьнышқәа ирҟаҭәахьеит. Абар, урҭ рсахьа автор ишҭихуа, «рнапҟазарагьы» налаҵаны:
Балтикатәи аҭыԥҳацәа, Ԥсцәаҳа-қалԥад шкәакәақәа, Шәрыламгылааит шәықәлацәа, Аџьныш-хыш цәыршәагақәа – Ишәҭахузеи, сшәазҵаауеит, Шәарҭ акыӷәра – цгәыӷрақәа, Шәцәыҵатәан акылҳара, Шәрықәтәан маӡа ахыбрақәа, Ашҳам дәықәҵо икылкааны, Ажәла зышәҟьо аԥсра-хьшәашәа?
Апоет дразҵаауеит: «Абри аума шәҟазара? Ишәҵаӡазгьы хныҟәгагас?» ҳәа. Нас иаахтны иҳәоит иаазгаз анҭ ақәыџьмақәа – ркалҭ мыцқьақәа ирыҵатәоу – ирҭаху зегьы рылагӡаны, нас ишыԥхарҵо ицәаҳаҳаны, аԥсҭазаара хаарк рзаламкәа, џьаҳаным ҭыԥс ишроуа, рыԥсадгьыл гәадурас иамоу Гражина, Марите рыхьӡ шдырԥхашьаз, ԥарада иԥшьоу ак шрымам уҳәа убас иҵегьы еиқәиԥхьаӡоит излаҟоу рҿаасҭарақәа.
Ажәеинраала хзыркәшо акуплет акәзар, уаҟа еиҳагьы иаҵшьны иазгәаҭоуп, урҭ аџьныш шкәакәақәа рхы анырзымдыр, ианазымиааи рлахьынҵа зеиԥшрахо:
Балтикатәи аҭыԥҳацәа,
Аԥсҭазаара ажьымдырқәа,
Ҳанцәа ду даншәықәҳәацәа, Шәықәымҵыр шәхы шәзымдыркәа, Баалоу-ԥҳацәа – ҳаӡӷабцәа, Ҳауаԥшәылқәа, агәымшәақәа, Ирывагылоу ҳаибашьцәа,
Иҭырхуеит шәкылԥшга – цгәыблақәа.
Ааи, аԥсҭазаараҿы ус иагьыҟалеит, апоет иазԥхьагәаҭа иҵабыргыхаҭахеит. Аԥсуаа риааира иахәлабгеит «ақалԥад шкәакәақәа» ҳәа изышьҭз Балтикатәи аҭыԥҳацәеи урҭ арахь иаазгаз ақырҭуа мпыҵахалаҩцәеи.
«Ҳара ҳаԥсцәеи дара рыбзацәеи» ажәеинраала, апоет иаԥиҵеит ианар 1993 шықәсазы. Усҟан аиааира амш аҟынӡа аабаҟа мзы бжьан. Ицон иԥсыда инхада ҳәа наҟ-ааҟ аибашьра. Ҳаԥсадгьыл рымпыҵархаларц ҳгәылацәа «хазынақәа» ҳабашьуан шаҭарак рзымдырӡо, ашьа кадыршуан, иаарԥыхьашәоз зегьы ирмеигӡакәа идырхәашон, иццышәыртәуан, ҳархьывқәа, акультуратә баҟақәа, амузеиқәа, Аԥсни аԥсуа жәлари ҳнапаҿы иаҳзаагандаз ҳәа. Аԥсуаа ҳхы-ҳаԥсы ақәҵаны ҳаԥсадгьыл ҳахьчон хацәнымырха. Ус анакәха, ҳазшаз Анцәа дугьы
илаԥш ҳхын, ҳаиааир иҭахын: Аурыс ҵарауаҩ ду Д.С. Лихачиов абраҟа иаазго иажәақәа иҳабашьыз ақырҭуа милаҭеилыхцәа рзы заҟа иҟазшьарбагоузеи, ирықәкны иҳәазшәаҵәҟьа ауп ишыҟоу. «Национализм – это проявление слабости нации, а не ее силы. Заражаются национализмом большей частью слабые народы, пытающиеся сохранить себя с помощью националистичестных чувств и идеологии»*.
Изхысҳәаауа, Кәасҭа Герхелиа иажәеинраала «Ҳара ҳаԥсцәеи дара рыбзацәеи» ауп. Автор уи еипграфк аҳасабала, баша иахаимыргылеит аԥсуа жәлар рлакә аҟнытә иуԥыло аҳәахьа: «дцо дцо оумаамҭа дныҟәахьаны, аԥсцәеи абзацәеи ахьеиҭнырԥсахлоз дгьылк аҿы днанагеит...» Арҭ ажәақәа ирыҵо афилософиа ажәеинраала аидеиатә ҵакы ианаалоит, ишьақәнарӷәӷәоит, уимоу, «акәты ашьыга ашьаԥхыц иҵнахит» ҳәа, ирҳәо аԥсуа жәаԥҟагьы угәаланаршәоит.
Апоет мамзаргьы алирикатә персонаж иџьеишьоит, илакәишьоит лацәеихьшь ҟамҵакәа ицәарҭа дахьылаиоу аибашьра иаанагаз, иахылҵыз арыцҳарақәа зегьы анлаша-ҩашаха иԥшьоу акы ыҟамкәа, иахьышьақәнаргылаз. Ииашоуп, адунеиаҿ иҟоу зегьы ҳәаак-ҳәаак шрымоугьы ихаиршҭуам, аха џьоукы (дызҿу ҳгәылацәа «хазынақәа» роуп) атәым ԥсадгьылс иҟарҵарц азын еибашьуа рзы иҟоу аа изеиԥшроу:
Ифан иалгеит рыламыс, Урҭ рыцәгьацәыԥхамшьара Џьара ҳәаак амамзаап... Аха, уеизгьы аԥсҭазаара, Ицәырнагозаап амаӡа,– Иаанарԥшуеит иҿаҿаӡа, Досу дзыԥсоу зегь, –
Аиаша нхоит ииашаӡа, Адунеи зегь бгозаргьы, Рымчқәа рыма иныгәнысуа Адунеи зегь ржьозаргьы, Ҳа ҳаԥсык ишиаҩымсуа Дара рыбзацәа зегьы.
Ажәеинраала иаҵоуп иҵаулоу, узырхәыцуа афилософиатә ҵакы. Ииашоуп, аҩымҭаҿы автор иаахтны имҳәазаргьы иаҵумбаарц залшом абас еиԥш иҟоу ахшыҩзцара: Аԥсадгьыл ахьчаразы иҭахаз, уи дфырхаҵоуп, ԥсра иқәым, насгьы ани ақәылаҩ, ампыҵахалаҩ иџьынџьым, иус злам атәыла дабашьны, ашьа рҩашҵас икаҭәаны ԥсадгьылс иҟасҵоит ҳәа иаҿу, дзабашьуа рыԥсызаҵәык дара рыбзацәа зегьы ишиаҩымсуа, дыԥсы хьшәашәан дшыҟоу. Абри ахшыҩҵак ауп апоет иажәеинраалаҿ ииҳәарц ииҭахыз, уи сахьаркыралагьы агәылыршәара илшеит.
Иааизакны, насгьы хшыҩҵакык ацәа иҭагӡаны иуҳәозар, Кәасҭа Герхелиа егьырҭ аԥсуа поетцәа, ашәҟәыҩҩцәа (араҟа иаҵанакуеит, зкалам ҵары ала аӷа иҿагылаз ажурналистцәа, апублицистцәа, аҵарауаа) зегь реиԥш, инапы иҵыҵуаз, игәы-иԥсы ирылхны иаԥиҵоз, амцаԥшь згәылҟьоз ипатриоттә жәеинраалақәа аӷа хәымга ауаҩра зцәыӡыз игыгшәыг хаҿсахьа злаҟаз ахсаала иаша дықәныҟәан иҭихуан, арентген шәахәа ақәыԥхазшәа гмыграс, хәымгарас ҩнуҵҟалеи, дәныҟалеи излаҟаз зегьы адәахьы ицәырганы иааирԥшуа иақәыӡбаны, насгьы иҟарҵо, рхы шымҩаԥырго шҳақдароу аахҵәаны иззымдыруаз иднарбон, акультура ду ҳамоуп, ҳҭоурых ҵаулоуп, адунеитәи ацивилизациа иахаҭарнаку ажәларқәа ҳреиуоуп ҳәа иҽхәоз, ибақьуаз, арахь ауаҩытәыҩсара – зегьы ирыцку – заҟа иацәыхараз, амц аиқәырҽаҽараз заҟа иҳәаш-гашыз, заҟа игыгшәыгқәаз.
Игыгшәыгӡами аԥҳәыс лыԥсы шҭоу амца далажьны дызблыз?! Игыгшәыгӡами аԥшқацәеи аҳәсеи, ахымхәацәеи ажәҩаниалазблыз?!Агыгшәыгаҵкысизлеиӷьузеи,амилаҭ рдаракәац, рҭоурых, ркультуратә баҟақәа еиқәыҷыҷы изгаз, изблыз, уҳәа убас заҟа уҳәарызеи?!.
Сыззааиуа, Кәасҭа Герхелиа аибашьра анцоз аамҭазы иаԥиҵаз ажәеинраалақәа излалукааша рхатә хаҿра шрымоугьы, иааизакны ухаҿы иааганы уахәаԥшуазар, имҩашьо иубоит, Аԥсны жәлар Рџьынџьтәылатә еибашьра атема иазкны иаԥҵоу апатриоттә жәеинраалақәа зегьы рыҟны еиԥш, хықәкы хадак рыманы, хҭак ишеицҭадыршәуа. Уи иԥшьоу Анцәа ду иҳаиҭаз Ҳаԥсадгьыл гәакьа аӷа иалцареи, нас ҳҵеицәа доумыжьхақәа иаадрыԥшыз афырхаҵареи пафос ҳаракыла амцаԥшь зҵоу поезиатә цәанырралеи раарԥшра, аибашьра аҭәагашоура аҵабыргхаҭа илабҿабатәны иахьатәи аԥхьаҩ изы мацара акәымкәа, уи ишьҭагыланы уашьҭан иааиуагьы, аҭоурых ишаҵасу еиԥш, аилкаа иаша иманы аҟаҵара ауп.
Абас еиԥш иҟоу аҷыдаратә ҟазшьарба сара иалызбаауеит, 1992–1993 шықәсақәа раан ицоз Аԥсны жәлар Рџьынџьтәылатә еибашьра иалиааз апоезиатә (жәаҳәарада, иаҵанакуеит усҟан иаԥҵаз апрозатә ҩымҭақәагьы), рҿиамҭақәагьы. Сыззааиуа, ҳаԥсуа поетцәа зегьы аӷа хәымга изы рыԥсахы еиҟәыҷҷо, ргәахы ԥжәо ицәымӷра рпоезиатә дунеиаҿ еиларшуа аҩымҭақәа анаԥырҵоз аамҭазы, аӡәы ҳәа дрылагылан Кәасҭа Герхелиагьы. Ус шакәу ҳарҳәоит усҟан – аибашьра мцабз анкашуаз аамҭаз ииҩыз, аӷа сахьаркыратә ажәала дҿаԥызыххаауаз ипоезиатә рҿиамҭақәа.
Аԥхьаҩ ухаҵкы, сара араҟа зыӡбахә сымоу, сзыхцәажәаз мацара акьыԥхь зымбац, даҽакала иуҳәозар, ашәҟәы иагәыламлац апоет ипоезиатә рҿиамҭақәа роуп. Насгьы, зегьыҵәҟьа ракәымкәа, изҵанакуа атематиказы еиҳа иҟазшьарбагоуп ҳәа исыԥхьаӡаз,
иалыскааз роуп. Жәаҳәарада, сзыхцәажәаз, анализ ззызуз ажәеинраалақәагьы агәра удыргоит иаҳхаагаз аибашьра хлымӡаах атематика Кәасҭа Герхелиа ипоезиаҿы ашьҭамҭа мҩашьо иубартә, насгьы аемоциа аҵаны иунырыртә ишаныԥшыз, иҵегьы уазааигәаны иуҳәозар, аибашьра ахаҿсахьа иҵоуроугьы иҵоурамгьы шьҭнакаартә еиԥш, аԥсҭазаара аҵабыргхаҭа иаурашәаны ишҭихыз.
Аибашьра атема асахьаркыратә литературазы бзанҵы иажәӡом. Уи анеиқәтәалак ашьҭахьгьы, аинтервалра зуа ажәашықәсақәа, ашәышықәсақәа бжьаларгьы, ашәҟәыҩҩцәа (аҭоурыхҭҵааҩцәа уи усгьы дара рзаанаҭ ауп), ажәа сахьарк азҟазацәа еснагь иаҿцаауеит, уи ахкаара иҭаԥшуеит.
АИБАШЬРА АНЕИЛГАГЬЫ...
Ажәлар рыԥсадгьыл аиқәырхаразы аибашьра зхызгаз, амца шыра иалганы рхы ақәҵо аиааира згаз, ҳәарас иаҭахузеи, ирықәыӷәӷәо аҟынӡа акырӡа ирызтәазаргьы, уааԥсыралагьы материалтәлагьы ааха ӷәӷәа роузаргьы, имӷьаӡо, насгьы лассы-лассы имжьыжькуа ахәрақәа аӡәырҩы ирзыннажьзаргьы, имгәырӷьарц, агәалаҟара бзиа рмоурц ԥхьаҟатәи аԥеиԥшхә лаша иазымхәыцырц, ирыгу-ирыбзоу еихшьаланы рхаҿы иаарымгарц залшом. Ус иҟоуп аԥсҭазаара адиалектика, еиҳаракгьы Аԥсадгьыли, аҭоурыхи, ажәлари наџьнатә аахыс ирыдҳәало азҵаарақәа рҿы. Аҭоурых аӡбахә анысҳәах, исгәаласыршәарц сҭахуп XX ашәышықәса аурыс ҵарауаҩ ду, акультура ҳарак злаз аинтеллигент Дмитри Сергеи-иԥа Лихачиов иажәақәа:
Араҟа иаазгаз Д.С. Лихачиов иажәақәа аурыс культура иақәкны ишҳәоугьы егьырҭ амилаҭқәа зегьы рзы, аԥсуаагьы убраҟа ҳналаҵаны,ирыҵаркуа,изызнархәыцуа рацәоуп, еиҳаракгьы, ҳара ҳаиԥш аибашьра ҭәагашоура зхызгаз ажәларқәа рзы аҭоурых ахь ихьанарԥшуеит, ираҩсны ицахьоу аамҭеи иахьатәии еиҿдырԥшыртә еиԥш.
Аԥсуа жәаԥҟа шьахәк ыҟоуп: «икаҳаз изхара каҳара ҟалом» ҳәа. Абри ауп ирыхьыз ақырҭуа мпыҵахалаҩцәагьы. Ҳақәырхырц иаԥшьыргаз аибашьра, ианаҵаха даҽа цәгьацәыԥхамшьарак ҳзырхәыцит. Уи аполитикатә, аекономиктә мацәаз (аблокада ҳәа изышьҭоу) аҭакра акәын иаанагоз, даҽакала иуҳәозар, Аԥсныҟа узлацауа узлаауа агәашәқәа ыҵарбаҟа раркра, ажәлар рыфа-рыжә
529
аагарҭа ыҟамкәа аҟаҵара. Абри аус хәымгаҿы ашьажәҩы Шеварднаӡе дицхрааит, инапы ииркит иҩыза ду (СССР ахырбгара ауп урҭ еизааигәазтәыз) Урыстәыла раԥхьатәи Ахада Ельцин. Аԥсуаа еибашьрала ианырмыхәа, амла иакыр, ахьҭа иакыр, ҳнапаҿы ишԥаҳзаамгари, иабаҳацәцои ҳәа иахәаԥшны аекономикеи, аполитикеи, акультуреи аусхкқәа зегьы рҿы ҳамҩақәа адыркуеит, дара ртәала, аҵысҵәҟьа захымԥраауа. Аха ргәы иажьеит, аԥсуаа абиԥарала иаауа еилаӷьахьоу рдоуҳа аԥсымчхара иазымиааит, ихьамҵит, рҽаларԥсны ҩнапыкла иркит рҵеицәа доумыжьхақәа рхы ақәҵаны иргаз аиааира. Ииашоуп, Аԥсны жәлар аблокада ианҭакыз аамҭазы, иаарылыжжуама уҳәо аҟынӡа ауадаҩрақәа жәпакы рхыргеит, аха еиҭасҳәоит, рхы ладмырҟәит, абжьааԥнытәи аԥсҭазаара ықәҳа ицон ишцац, иаҿын рлитература, рыҭҵаарадырра, рҟазара арҿиара, рекономика ашьапы ақәыргылара. Иҵабыргуп, ажәытәӡа аахыс, аибашьра аԥсабара ишацәаҩоу еиԥш, моралла иуашәшәыраз, иӷәӷәамыз, зхада хәыцырҭа змамыз ауаа рыԥсыҽрақәагь цәырнагеит, ахатә мал арҳарахьы еихаз, аԥсыцәгьара зиааизгьы ҟалеит. Ҳәарада, аибашьра иахылҿиааз арҭ анегативтә цәырҵрақәа иахьатәи ҳауаажәларратә ԥсҭазаараҿы ихьааугартә аҟара ана-ара аҭыԥ амазаргьы, уи ус иааидкыланы уахәаԥшуазар, иҟазшьарбагам ҳажәлар рзы, избанзар, ус акаҳара, аҽыларҟәра ҳаԥсуара азин аӡәгьы инаҭом, дҿанаҳәоит, дааннакылоит, иҟаиҵо шҽеим инарбоит. Аибашьра ашьҭахьтәи ҳаԥсҭазаара ишаабо еиԥш, акырџьара еилашәа-еилыҵуа ауадаҩрақәа аԥынгылеит, иарҭагәҭасуеит, аха ҳажәлар ракреи, рыхшыҩеилаҵареи, рыгхақәеи, рыԥсыҽрақәеи рырҽеиразы аус анеицыруа, ианеицнарго, рымч зқәымхо, иззымиааиуа ҳәа проблемак ҟалаӡом. Амилаҭ ахатә хьысҳарақәеи знызынла иҟанаҵо агхақәеи иара игәаҭаны ианақәӡбо, ианарҽеиуа еиҳа хаҳара алоуп, еиҳа алыҵшәа аиуеит,
даҽа тәымуаҩык иҵәылхуа, сзашьҭоузеи ҳәа дахыччаны данахцәажәо аасҭа. Иахьагьы, милаҭ еилыхрак ҟамҵакәа иҳарҳәо кыр ыҟоуп, абраҟа иаазго аурыс литература аклассик Ф. М. Достоевски иажәақәа:
Аԥсуа шәҟәыҩҩцәа зегь реиԥш, Кәасҭа Герхелиа ипоезиатә, ипублицистикатә рҿиамҭақәа ирнымԥшыр ауамызт Аԥсны аибашьра ашьҭахь ишьақәгылаз аԥсҭазаареи уи ицәырнагаз аҟыба-ӡыбеи. Избан акәзар, апоет ижәлар гәакьа рыԥсҭазаараҿы ирхҭынхьаауаз рҵабыргхаҭа акәын ирҿиамҭақәа шьаҭас ирымаз, ҵаҵӷәны ирзышьҭаз. Акы, ари ахақәиҭра зауз Аԥсны аҩнуҵҟатәи аҭагылазаашьа иадҳәалан. Егьи аҩбатәи, иаҵахаз ақырҭуа фашистцәа еиҵарҟәаҟәаз аус хәымгақәа ирхьысуан, асатира ацәаҩа зхубаауаз аграждантә жәеинраалақәа рыла иҿаԥиҽуан, рбыҩражә ааирԥшуан. Убри аамҭазгьы, ҳаҩнуҵҟатәи ҳагхақәеи ҳаԥсыҽрақәеи
531
ртәы иҳәоума, мамзаргьы ҳгәылацәа «хазынақәа» аибашьра ашьҭахьгьы иаадырԥшуа ауаҩымрақәа, шьапы зҵам, напы змам ринформациақәа адунеи ианахдырҵәо атәы исахьарку ажәа амч ала ианаҿаԥиҽуа аума, уи зегьы рҿы дааԥшуеит доптимистны, Аԥсны жәлар риааира аԥеиԥшхә бзиа шамоу, агәра зго уаҩны.
Жәытәнатә аахыс идыруп апоет иԥсадгьыл ахәрақәеи ахьаақәеи иара ихатә хәрак еиԥш, ихатә хьаак еиԥш ишицрыхо, дшамырҭынчуа. Кәасҭа Герхелиагьы ари еилаӷьахьоу, зҭоурых ҵаулоу ацәаҩа даҵанакуеит, итәышьҭроуп, ус шакәу алацәажәара зынӡасгьы иаҭахӡам, избанзар, ирҿиамҭақәа зегьы ари ахшыҩҵак ахьы рахәыц еиԥш иагәылганы ицоит.
Аԥсны жәлар Рџьынџьтәылатә еибашьраҿы иргаз хәызмаӡам аиааира Кәасҭа Герхелиа ирҿиараҿы мазгәыҭра зуаз абаҩхатәра амч ҿыц цәырнагеит, агәаҳәа бзиа инаҭеит. Даҽакала ҟалашьа амамызт, уи ԥсихологиатә факторны иныруан иара. Амала, аԥсуаа рхала иртәымызт ари аиааира, уи бџьарымцала аагара иалахәын Нхыҵ инхо ҳашьцәа, убас ԥасатәи СССР иқәынхо амилаҭқәа аӡәырҩы рхаҭарнакцәа, аурысқәа аԥхьа инаргыланы.
Апоет аиааира инаҭаз агәырӷьара дуи Нхыҵтәи ҳашьцәа мыц зымҳәо рабџьар кны, аӷа бааԥс иныхразы рхы-рыԥсы иамеигӡакәа ишҳавагылази ртәоуп иаҳәо ажәеинраала «Шәықәԥраа, аишьцәа, шәҽырба!». Аҩымҭа иаҵагылоуп ԥсра зқәым апоет Иуа Коӷониа ипоезиатә цәаҳәа ссир апоема «Абаҭаа Беслан» аҟнытә иааго:
«Аибаркыра ҳалагылан ҳаныкәашоз...»
Ажәеинраала атекст ахаҭа излаҳнарбо ала, апоет уи иҩит аибашьра анеилга раԥхьатәи амшқәа рзы. Автор аиааиреи ҳашьцәа ргәадуреи лоунытә иныруа, пафос ҳаракыла ашәа азиҳәоит, аҭоурых аҵахьгьы дылбааны уи адаҟьақәа еихиршәшәоит:
Мцала иӡрыжәуп ҳабашьҭра, 532
Аишьцәа Гәашьа илыхшаз; Шьҭа изгәаӷьызгьы ҳабашьра, Нхамҩа роуам Кавказ.
Аибашьра амца иаӡрыжәит,
Аӡыш-Ерцахә аԥацәа,–
Рҳәаҭҳажә рыхьӡқәагь ацыржит,
Уашхәа ддырҳәеит раӷацәа.
Апоет ижәлар иргаз аиааира дацԥыҳәаӡаны иркьыкьуеит «Ҳаҳаит амарџьа, шәас уара, Абӷа еиҵнахт Аԥсынра! Наӡаӡа иԥшьазааит Аԥсуара, Иԥшьазааит анра-аԥара!»
Апоет иажәеинраалаҿы иаҵшьны иазгәеиҭоит ҳаешьара аҭоурых, анкьа ҳшеицыкәашоз «Аибаркыра» ҳалагылан, аха аҭоурых ӡыблара ҳшеиҩнашаз. Зегьы акоуп ҳадгьыл амца анақәҵәиашоз, ҳнапы шеикәҳаршоз ҳаизаны. Ари апоезиа иахылҵыз романтикам, фантазиам, ҳажәларқәа рҭоурых аҵабыргхаҭа ауп. Арҭ аҭоурых адаҟьақәа ҩаԥхьа ҵакыла идырҿыцуеит, фактла идырҵабыргуеитАԥсны жәлар Рџьынџьтәылатә еибашьра аан Нхыҵтәи ҳашьцәа хеигӡарак ҟамҵакәа идоуаԥшьха абџьар кны иахьҳавагылаз, иахьҳацеибашьуаз. Урҭ рзы абар апоет ииҩуа:
Адыгьақәа – ҳашьцәа гәакьақәа, – Ашәуаа – ҳшьа, ҳара ҳда, Аваинахқәа – абжьас-лас ԥагьақәа, Шәгәашьамх, ҳшьам – Ҟабарда.
Рҵеира зҵас, зышьха-ламыс, Зыԥсеиҳа ишьҭыхны изкыу; Ҳгәаҟрак жәбама иахьҳаламыз, Ҳиааира шьарда иаԥсҟыу;
Автор «Аибаркыра» иалибаауа акәашаҩцәа ракәзар, аа рсахьа хашҭшьа ақәымкәа ишҭихуа:
Ԥшьшьала, ҭынч шьапԥынҵала, Аҭыԥҳацәа шанашәа иӡсоит; Зегь ҳзыхьчаз шәақьԥынҵала, Уа идырҿыхар ҳәа ишәоит.
Аихаӡа арҭәон еикәарҵәиуа, Итанк анжәылоз қәԥара, Афырхаҵа Роберт Кәарҷиа, Зхақәызҵаз Гагра агара.
Иаса Қьырса-ԥшьа джажаӡа Дналбаазшәа, илыԥха-игәыԥха, – Иҩызцәа дрылыҷҷоит дшашаӡа Арзамеҭ-ԥшӡа Ҭарба дкаԥха.
Ҟалашьас иамои дҳаламкәа, Ҳшьауардын-ҳԥаимбар, – Гәажәба Мирод днаҳалабжьарц Дхәыцуеит иҳагу ҳирбарц.
Иҭынчра, иҿымҭра фымцаха, Ԥхьарца рахәыцшәа иххоит,– Зхала ашьажәцәа ирымҵахаз Ҳ-Таиф ду ичҳара ҳәҳәоит.
Анаҟа, араҟа ҳаҷкәынцәа, Рынаур нхәыҵҟьоит цәашьҵас. Рызхәыцра, еес, унышьҭкәыцәа Уаман инеиуеит умҵарс...
Урҭ зегьы ҳзыхьчаз – зыԥсаҭа шкәакәахаша, ираҳаҭуп, иргаз аиааирагь наунагӡоуп избанзар, «Мцала иӡрыжәуп
ҳабшьҭра, Аишьцәа Гәашьа илыхшаз; Шьҭа изгәаӷьызгьы ҳабашьра, Нхамҩа роуам Кавказ».
Исахьаркны, насгьы ԥхьаҟатәи ҳмилаҭ аԥсҭазаара агәрагара аманы ихыркәшоуп ажәеинраала:
Иҳацеиҩызшаз ҳгәахәарақәа, Ахьырԥар зшьацқьа каҭәаз, Рашәахә, ирныҩыз ҳахрақәа Иахылҵит ансамбль «Кавказ».
Аҳаҳаира амарџьа, шәас, уара, Аԥсны хьыԥшымкәа иҟазҵаз! Умҵәыжәҩа еиҵыхла ҳаԥсуара, Аишьцәа еиларҵәа «Кавказ»!
Ҳџьынџь-ԥшӡа иақәлоу ҳҟазара, Амчра адунеи иашәырба! Ажәлар рҟәышра, рҟасара Шьҭышәкаа, шәықәԥраа, шҽырба!
«Агәыхәтәхьымӡақәа» ҳәа хыс измоу ажәеинраала рызкуп Иван Ҭарбеи Еҭери Коӷониеи. Араҟа апоет иааирԥшит урҭ рыԥсҭазааратә лахьынҵа шьҭнакаартә, насгьы ихьыу-хьыууа угәы иҵалартә, ҳмилаҭ культура азын ишцәыӡ дуу унырыртә еиԥш. Ажәеинраала злаҟоу абзиарақәа ртәы уаҳа рыӡбахә мҳәакәа, исҭахуп аԥхьаҩ ишеибгоу идызгаларц, избанзар, акы, уара ухаҭа иҟауҵарц хәшьарак иаҩызоу алкаа. Ҩбагьы, ажәеинраала акьыԥхь зламбац ала изызку Еҭери Коӷониеи Иван Ҭарбеи ҩаԥхьа иаҳгәалаҳаршәарц:
Зылԥхаҳаура зегь аԥиҵеит, Изаны, ишәаны,
Заа ишәҭуагь, ихьшәан ишәҭуагь,
Кашәоит зны иҿшәаны;– Аԥсҭазараҿ шәа шәеиԥылеит Кыргьы инахьшәаны,
Аха игеит ҿыц ишьҭыԥрааз ашәеиԥш, Шәыбжьы еиқәшәаны.
Шәызҭаху зегь ҳшәылагәырӷьон, Шәаҳбон шәлашаны,
Зыгәқәа цқьаз зегьы ишәзырҳәон: Урҭ ыҟоуп еизшаны.
Ҳаԥсуара, ҳкультура шьҭыҵырц, Еицыжәбон аџьа,
Шәгәыӷра шәыҷкәын идышәкылон, Иблақәа ҭыџьџьа.
Аха еснагь гәаҟра-ҵәаҟра Згымхоз ҳа-ҳ-Аԥсны,
Знымзар зны иазшап, иазҳап ҳәа Шәнеиуан шәықәԥаны.
Шәымҩа шәҭыла иҭалаҳамызт, Ирацәан шәзынҟьоз, Дшәычҳауамызт иҳарамыз, Ацәгьара ажәла зҟьоз...
Аԥсра анааигьы шәеицаԥылеит, Шәыжәҩахыр еидҵаны,
Аӷа иуӷә-хьымӡӷ шәаҵамгылеит Шәыԥсы еиқәшәырхарцы. Шәыдгьыл гәакьа иазыншәыжьит Шәыхьыӡқәа ашәаны,
Аԥсуара ыҟанаҵ изалшом Шәымра ҭашәаны!
Ааи, Еҭери Коӷониеи Иван Ҭарбеи рҩызцәа амилаҭ ахаҭарнакцәа аԥсуара ыҟанаҵ изалшом рымра ҭашәарц, избанзар, аԥсуа жәлар рдоуҳатә культуразы, ихьӡырҳәаганы игылоу абиԥара рзынгьы иҿырԥшыганы
еснагь иаанхоит. Абри хшыҩҵакыс иамоуп Кәасҭа Герхелиа гәҭыӷьӷьаала агәыбылра аҵаҵаны ииҩыз ажәеинраалагьы.
Аԥсны аӷа хәымга иазааигаз аибашьра иаҳнаҭаз ацәыӡ хьанҭақәа, ааха ӷәӷәақәа иреиуоуп ҳмилаҭ литературеи, акультуреи, ҳҟазареи, ҳаҭҵаарадырреи рхаҭарнак иашақәа ҳтәыла анҭыҵгьы иадыруаз, зыхьыӡ нагаз, зҿахәы нагӡаны изымҳәацыз абаҩхатәра ԥсабарала лахьынҵас измаз ауаа. Убас иҟаз Аԥсны аҵеицәа хазынақәа дыруаӡәкын апоет, Д.И. Гәлиа ихьӡ зху Аԥсны аҳәынҭқарратә премиа алауреат Таиф Шьаадаҭ-иԥа Аџьба. Аԥсуа ҵарауаҩ ду Шалуа Инал-иԥа истатиак аҿы ишазгәеиҭахьоу еиԥш, ҳмилаҭ сахьаркыратә литература анҩыҵхаха инаркны цас иаҟәынҷаблазшәа иаманы иаауеит илахьеиқәҵагоу, зышьҭамҭа убартә инзыжьуа разҟыдарак. Уи убриоуп – абаҩхатәра еицамк зманы иаақәгылаз апоетцәа, ашәҟәыҩҩцәа рҿахәы нагӡаны ирҳәаанӡа, еиуеиԥшым амзызқәа ирыхҟьаны рыԥсҭазаара ҿахҵәеит, ргәы ҭыӷьӷьа, рыԥсы ҭыӷьӷьа зымаҵ руаз рдоуҳатә культура ишыҟалалакгьы иналхәдаханы ицоит. Ари зыжәлар зҭаху, уаҵәтәи рԥеиԥшхә бзиаз ихәыцуа дарбанзаалакгьы ихьааимгарц залшом, избан акәзар, урҭ раџьал ахьырхыццакыз, руахҭа ахьааигәаӡахаз иахҟьаны рырҿиараҿы изламлаз акультура асфера ахқәа зегьы ракәымзаргьы, иаҳгәалаҳаршәап, злахьынҵа қәашьдахаз ԥыҭҩык: Самсон Ҷанба, Иуа Коӷониа, Қьаазым Агәмаа, Леонти Лабахәуа, Владимир Агрба, Леуарса Кәыҵниа, Алықьса Лашәриа, Сҭеԥан Қәычбериа, Миха Гочуа, Мҭы Ақаҩба, Владимир Анқәаб, Алықьса Џьениа. Аҵарауаа ртәы ҳҳәозар, Арсен Аҳашба, Виктор Кәыкәба, Инна Аҳашба, Артур Аншба, Владимир Аҵнариа, Владислав Бганба, Владимир Дарсалиа, Закан Маршьан, Адгәыр Инал-иԥа, Витали Быҭәба, Маврик Наҷҟьебиа... уҳәа убас егьырҭгьы. Абраҟа зыхьӡ сҳәаз
(исымҳәазгьы нарылаҵаны) ауаа досу рнапы злакыз аус ԥшьаҿы рҿахәы нагӡаны ирҳәазҭгьы, ҳмилаҭ адоуҳатә культура ачақьмаџьа заҟа ахаҿра гәылҭәаарыз, аха ус еиԥш изыҟамлеит, ирлахьынҵамхеит, иқәашьдахеит. Аха убас шакәугьы, изыхьӡаз, рыхшыҩ иарҿиаз ҳдоуҳатә культуразы хәызмаӡам малны иҟоуп, еснагь ҳзырԥшӡо ҳаиҭазҳәо акы акәны иаанхоит.
Абри зегьы сзырҳәаз, ихәыцырҭаха исызцәырызга Кәасҭа Герхелиа иажәеинраала «Таиф» ауп. Уи аԥҵан Таиф Шьаадаҭ-иԥа Аџьба хабарда аибашьра даналаӡ ашьҭахь. Ҳәарас иаҭахузеи, ҳпоет гәлымҵәаах иилахьынҵахаз – иҳарҭа-сырҭа ыҟамкәа ибжьаӡра – аԥсуа литература згәы азыблуа, милаҭ доуҳатә мазарас изыԥхьаӡо, иҩымҭақәа ззааигәо аԥхьаҩцәа зегьы ргәы ӷәӷәала иалсит, ихьааргеит, насгьы лабҿаба ирбеит иҳақәлаз ҳаӷацәа хәымгақәа рымч ҳақәхазҭгьы, ԥсыуа зхылаҳәо ҳаҟамкәа амца қьоуқьад ҳажәҵаны ҳшықәырхуаз, ҳшырбылуаз. Ааи, изҿызгьы убри акәын. Рымч ақәымхеит умҳәозар.
Ажәеинраала апоет исубиективтә дунеи амчхареи аҭбааҭыцәреи аныԥшуа, Таиф иҟамзаара – хабарда ибжьаӡра – цәгьаӡа ихьаагауа, ҩнуҵҟала иныруа, насгьы иҵаулоу афилософиатә хшыҩзцара аҵаҵаны иҟаҵоуп. Ари, аҩымҭазы раԥхьаӡа ухаҿы иааиуа, убла ихгыло иҟалаз ахҭыс лаԥшҿаба иаҳзырбо поезиатә фактуп, сахьоуп. Аҩбатәи ҳәа сызҿу убриоуп – апоет еиҭа исубиективтәу идунеи иҵарыу алаԥшҳәаа иҵганы, мамзаргьы уи злеибарку ипоезиатә мцаԥшь амчхара абзоурала иаҳирбеит ҳпоет гәлымҵәаах хабарда дыбжьазырӡыз ҳаӷацәа хәымгақәа рымч шрықәымхаз, уимоу, рхы шрыхнахуа ишаршәа-арӡыӡауа, аҟармаҵыс иаԥызго ибжьы ираҳауа, еихсыӷьрада игауа.
Еиҭасҳәоит, аҩымҭа «Таиф» иамаданы аҩада еиқәысыԥхьаӡаз ахшыҩзцарақәа ҳара иаабоит апоет
Кәасҭа Герхелиа исубиективтә дунеихәаԥшра иахылҵыз акы акәны, Таиф Аџьба иҟамзаара изқәаҭыԥ ҳзымдыруа хабарда ибжьаӡра ҳмилаҭ литературазы иааха ӷәӷәаны ишыҟалаз ахьаагара ауп изызку ҳзыхцәажәо ажәеинраала. Аха Кәасҭа Герхелиа илшеит абри амилаҭ цәыӡ хаҭала инаҭаз ахьаа азеиԥшра аланы, аԥхьаҩцәа зегьы ҳгәы иҭиҳәаартә еиԥш аҟаҵара. Аҩымҭа автор изҵеиҵаз абри аҩбатәи аидара уи аҵакы еиҳагьы иарӷәӷәеит, еиҳагьы исахьанаркит, уимоу, апублицистикатә бжьы ҿаца аханаҵеит. Таиф Аџьба зыжәлар бзиа ирбоз, зҩымҭақәа ирыԥхьоз акомпозиторцәа зажәеинраалақәа ашәа рылырхуаз, ирҳәоз, абаҩхатәра еицамк змаз поетын.
Кәасҭа Герхелиа иажәеинраала «Таиф» санаԥхьа, иаразнак схаҿы иааит аурыс поезиа анцәахәы А.С. Пушкин изкны егьи иқәрахьымӡахаз аурыс поет ду М.И. Лермонтов иажәеинраала «Апоет иԥсра». А.С. Пушкин адиуал аҿы ахамаԥагьа, ахабжьаҟьала Дантес ихымҭала иҭахара атрагедиа М. И. Лермонтов ихаҭа амацәыс еиԥш ишисыз, дшеилнашьааз иԥсихологиатә факторны ишинырыз ауп аҩымҭа ҵаҵӷәыс иамоу. А.С. Пушкин иҭахара М.И. Лермонтов убриаҟара деиланаршит, убриаҟара агәаӷ изцәырнагеит, ипоезиатә мцаԥшь еибакит иҩнуҵҟатәи иаауаз, игәи иԥси ирхылҵуаз ацәаҳәақәа, ихала мацара итәымкәа ижәлар – Пушкин иҩымҭақәа зыԥсаз здыруаз, гәыкала дызҭахыз зегьы ргәы иҭиҳәааит. Убри азоуп М.И. Лермонтов иажәеинраала «Апоет иԥсра» иахьагьы, уаҵәгьы, анаҩсгьы еицакра ақәымкәа изаанхо.
Аԥхьаҩ ухаҵкы, ажәеинраала «Апоет иԥсра» зҩызи изызкуи рыӡбахә зысгәаласыршәаз Таиф Аџьбеи Кәасҭа Герхелиеи урҭ ираҟарастәырц акәӡам. Урҭ акы, еишьашәалам аамҭақәа ирԥацәоуп, ҩбагьы досу рлитературақәа ирхаҭарнакцәоуп рхатә милаҭ ҩаӡара рыманы. М.И. Лермонтов иажәеинраала «Апоет иԥсра» сара абраҟа аӡбахә зысҳәаз, фактк аҳасабала изаазгаз акы, дара апоетцәа рлахьынҵақәа ахьеиқәҿырҭуа, руахҭақәа ахьтрагьедиахаз, иахьқәашьдахаз, заамурала, мамзаргьы ҳақдарала иахьымҩасыз ауп. Ҩбагьы, ажәеинраалақәа («Апоет иԥсра» – М.И. Лермонтов, «Таиф» – Кәасҭа Герхелиа) уаҩҵас ухшыҩ рзышьҭны, еиҿырԥшны урыԥхьар иубоит авторцәа ас еиԥш иҟоу аҩымҭақәа аԥырҵартә еиԥш алшара рызҭаз-азеиԥш ҟазшьа змоу амилаҭ иаиуз ааха иахылҵыз ахьаа шакәу. Игәы ҵыблаауа иԥсахы еибакуа аҳәынҭқар ихатәымчра дақәыӡбауа ауп М.И. Лермонтов ажәларқәа амацәыс еиԥш ирылаҷҷаз ажәеинраала шиҩыз. Кәасҭа Герхелиа абри аԥсихологиатә ҭагылазаашьа иманы ауп Таиф Аџьба изкны ажәеинраала шаԥиҵаз. Убригьы, Пушкин иҭахара Лермонтов амца шинаркыз еиԥшҵәҟьа ауп Таиф Аџьба хабарда ибжьаӡра ицәа-ижьы ишанырыз дшеилнаршшааз, иоуз ицәанырра апоезиахь изихаз, уи ала ихиҽырц зиҭаххаз. Насгьы, арҭ апоетцәа аҩыџьагьы рбаҩхатәра ҟаимаҭла иалшеит рхатә хьаа – жәлары зегьы ирхьааны аҟаҵара, аарԥшра. Абри ауп, аҩада ишысҳәахьоу еиԥш, 150 шықәса инареиҳаны аинтервал зыбжьоу, насгьы еицәыжәлам, еицәатәыму аамҭақәа ирылиааз, ажәеинраалақәа еизааигәазтәуа, аԥхьаҩгьы аҭоурых аамҭахьы дхьазырԥшуа. Саргьы абри афактор ауп М.И. Лермонтов иажәеинраала «Апоет иԥсра» абраҟа исгәалазыршәаз.
Аԥхьаҩ ухаҵкы, араанӡа иҟаҳҵаз аҭоурыхтә хьаҵрақәа азырханы, Кәасҭа Герхелиа игәаҵанӡа инаганы иаԥиҵаз ажәеинраала «Таиф» маҷк аҟара ҳнагәылаԥшып. Уажәнатәгьы исҳәоит, апоет иобиект хада – хабарда аибашьра хлымӡаах иалаӡыз Таиф Аџьба – идҳәаланы ицәыриго зегьы иуникалтәу амилаҭцәа рхоуп, поезиатә хаҿсахьақәаны иаарԥшуп. Ус шакәу аҩымҭа актәи ацәаҳәақәа инадыркны иубоит. «Лаӷырӡушәа Аџьаа рӡыхь ацаҟь иаҿыкьаса илеиуеит», – иҩеиуеит
апоет Аџьаа рӡыхь аханатәи ацқьареи уи изҿыкьаса илеиуа ацаҟьеи метафоратә ҟазшьала рхаҿсахьақәа аарԥшуа. Араҟа, ишаабо еиԥш ҳәоук ауп иҟоу, аха уи заҟа уанаҳәозеи, заҟа уархәыцуазеи, насгьы Аԥсны аԥсабара ишахылҵыз убоит. Амала, уи аӡыхь агәы иалоу, абжьааԥны еиԥш ишылахҿыхым макьаназ «Аӡәгьы издыруам иара агәыхь, Ауаа ӡыжәра ишнеиц инеиуеит», избанзар, дыҟам иара аҵеи. Аӡыхь еиҳагьы ихьаанагоит, иара аҵеи аҽны аҵыхәтәаны акәны-давсны данцоз ҿамҩак аӡы ахьимжәыз, саауеит ҳәа мҳәакәа давсны дахьцаз. Аха уи гәырҟычгак иаҩызан иаҳәоит абас: «Џьалхап акәымзар, аԥа Давсны дцома иӡыхь мба» ҳәа.
Кәасҭа Герхелиа иҩымҭа афырхаҵа Таиф Аџьба ихаҿсахьа иҵегьы игәылырҭәааны сахьаркырала иҭаҳаҭыӷьаны аҟаҵараҿы поетикатә мыругақәаны, аха аԥсҭазаараҿы ареалра рыланы ихы иаирхәоит дахьиз, дахьааӡаз ишьха қыҭа ԥшӡа Аҷандара аԥсабареи уи ажәытә, аҿатә угәалазыршәо аҭоурых аҟнытә даҟьақәаки, насгьы урҭ атрибутқәа зегьы дара рҵеи иԥсы шрылаз, дышрыҿҳәараз имырхьааӡакәа иаҵубаартә еиԥш ицәыргоуп.
Аԥсадгьыл азы иҵоуроу ауаҩы заамурала уи наӡаӡа данаԥха, данацәыӡ иуаажәлар ракәым, иара аԥсабараҵәҟьагьы ианыруеит, ихьаанагоит ҳәа рҳәоит аԥсҭазааратә ԥышәеи адырреи згымыз ауаа ҟәыӷақәа. Иҟалап ус акәзаргьы, нас баша ирҳәома жәаԥҟаны, ак ахьырҳәо ак ыҟоуп ҳәа, мамзаргьы бга зҭам аҭыҩра (аҳаԥы) ала ҭашӡом.
Изхысҳәаауа, Кәасҭа Герхелиа иажәеинраала «Таиф» аниҩуаз аҩада иаазгаз ахшыҩзцара, мамзаргьы иашьашәалоу дазхәыцит, ихаҿы иааигеит ҳәа агәаанагара урҭоит абарҭ ацәаҳәақәа уанрыԥхьалак:
Аџьаа рбаҳчаҿ ҟармаҵыск, Аԥхын ныиаст, ац ааихымҵит,
Иазаамгеит ма ҵысхәык, ҭәицк, Аҭра азымҳаит, ԥакгьы азхымхит: Иамаҳаит уи есшьыжьы, Игәыҭгаган, иршәаҳәаган,
Уи зышьцылахьаз абжьы;
Ари хьаанагоит аҟармаҵыс, аха «Иалшои, рыцҳа аҟармаҵыс? Акзаҵәык – агәырҩара, аԥсы нахшәаанӡа аџьабара».
Апоет анаҩстәи ицәаҳәақәа еиҳагьы рҵакы дырҭбаауеит, Мидара-ԥшӡа ашҭа дықәнабаауам: «Дыдрыԥшь шыҟоу еснагь иԥшуаз, Зқыҭа, зыжәлар ирыхӡыӡоз, Жана изымҳәаз зҳәоз ауаз, Зашәа ссирқәа абраҟа иҿыхоз» уи аҵеи гәлымҵәах. Ас ахьыҟалаз, ҳәарас иаҭахузеи, Мидара-ԥшӡа адәы шьардаӡа ихьаанагоит, аха уигьы аҟармаҵыс еиԥш иамычгәышьоузеи, мацара «Џьалхап акәымзар, аԥа Дыӡма ибаҩгьы рымба» ҳәа агәынқьыбжьы згәылҩуа азҵаара ықәнаргылоит аҟароуп иалшо.
Ажәеинраалаҿы иаабоит афырхаҵа хабарда ибжьаӡра аԥсабара ахаҭа заҟа агәы иалсыз, иалакьакьаз – еиҭарсу ахшыҩзцара рхархәарала. Азнык азы аԥхьаҩ игәы иаанагар ауеит аҟармаҵыси Мидараԥшӡа ашҭеи рыгәҭахәыцрақәа иреалтәым, ихыҭҳәаауп ҳәа. Ииашоуп, аҟармаҵыс Мидара-ԥшӡа ашҭеи ргәалахьаақәа автор ирҿиратә фантазиа ауп изхылҵыз, аха ара иҟоуп урҭ «аперсонажқәа» рыгәра злоугаша фактк. Уи убри ауп – Мидара ашҭа зырԥшӡауа абри аԥсабара ссир иара аҩымҭа зызку ихаҭа дшазыҟаз, иԥсы шалаз уаназхәыцлак, лакҩакрада ухаҿы иааиуеит, рыгәра угоит аҟармаҵыси Мидара ԥшӡа ашҭеи ирҳәаз, ирџьабаз зегьы шыԥсҭазааратәу, ишҵабыргхаҭоу. Убри азоуп автор поетикатә мыругак еиԥш, урҭ ихы изаирхәаз зҿы мцәажәо, аха ихаҿсахьақәан ҳцәа-ҳжьы ианырыртә изыҟаиҵаз. Абри анаҩсангьы, арҭ адетальқәа ирымоуп ибзиоу даҽа ҟазшьакгьы. Уи убри ауп, акы,
ажәеинраала, ирҳәахьоу, еиҭеиҭарҳәахьоу акәымкәа, иҿыцу апоезиатә хаҿсахьа аҵубаауеит, ҩбагьы, амилаҭ цәа аханаҵоит, даҽакала иуҳәозар, аԥсуа поет ишиҩыз насгьы ишаԥсыуа жәеинраалоу удыруеит иага бызшәақәа рыла еиҭаугаргьы. Ихԥахаз, Таиф Аџьба поетк, патриотк иаҳасабала дахьиз, дахьааӡаз, ишьхақыҭаԥшӡа Аҷандареи уи иаакәыршаны иҟоу аԥсабареи дшырзааигәаз уимоу, иаргьы ишизыҟаз рҳәоит.
Ишаабо еиԥш, Кәасҭа Герхелиа иажәеинраала «Таиф» хыхь иазгәасҭаз ахшыҩзцарақәа рыҿгьы инҵәар алшон, акәаԥ иргылар ауан, избан акәзар, уи иаанарԥшуеит ахшыҩзцара нагӡа: апоет гәлымҵәах Таиф Аџьба харада-барада ихабар ҳәа акы ыҟаӡамкәа, изқәа аҭыԥгьы уаҩԥсы изымдыруа ибжьаӡра дзыҿгәыҳәаауаз иԥсабара гәакьагьы ихьаанагоит иҟамзаара.
Автор абра даагыларгьы, афырхаҵа хада ихаҿсахьа аазырԥшуа ауаҩ ахьаа изҭоз, агәалеи аӷа ицәымӷреи уззырҵысуаз аҩымҭа ыҟан. Аха ажәа сахьарк азҟаза Кәасҭа Герхелиа ус дымныҟәеит, ииашангьы иҟаиҵеит. Ажәеинраала «Таиф» иаҵеиҵеит аидеиа зырӷәӷәоз, даҽа еидара хьанҭак. Уи ҳпоет гәлымҵәаах Таиф Аџьба хабарда ибжьаӡра ҟазҵаз ҳаӷацәа хәымгақәа ирықәыӡбо абаҩхатәра еицамк бзанҵы ԥсра шақәыми ртәы зҳәо, асахьа метафоратә хәыцшьала иҭызхуа апоезиатә цәаҳәа ссирқәа рыла ихиркәшеит:
Дыҟоуп! – илакьит Аҽбаарҭа* Дыҟоуп! – иқәит Аҷандара: – Таиф иҭынчра, игәаҭа,
Таиф иаԥсуара, иԥсабара, Ахреиԥш иҿагылт аӷа!
Ҳгәаӷь згәаӷьу уажә даабама, – Иажәа хысит имцаха,
Иабџьар ҭымҟьакәа дҭахама?!
* Акәара-ӡиас.
543
Уи дшазымшьуаз рбеит аԥсра, Изацәшәазгьы уиоуп ишьра, Аџьныш-гәымха жәланҵәақәа, Анҭ Кавказ ду «анцәақәа», Ирзыблакьар знык ишьа,
Нас изилгаӡоз џьышьа, Абрыскьыл иеиԥш ицәшәаны, Ҳаԥык дарҭеит дҿаҳәаны; Уажәгьы ишьҭоуп урҭ рыҽшьы Рхы рыхнахуазаап ибжьы.
Ааи, абаҩхатәра иашаҵәҟьа аԥсабара изнаҭаз апоет Қьаазым Агәмаа иажәақәа ҳацырхырааны иаҳҳәозар, цәеи-жьи ԥсыргьы инхоит ажәа ԥсра-ӡра ақәымкәа. Абри ахшыҩзцара ауп иҳанаҳәо, ишьақәнарӷәӷәо Кәасҭа Герхелиа иажәеинраала «Таиф».
Аԥсны жәлар Рџьынџьтәылатә еибашьраҿы иргаз аиааира ду рыбла аш хнаҵеит, ргәы еиҟәнажәеит ҳаӷацәа хәымгақәа. Аха урҭ аибашьра ашьҭахьгьы иахьаҵахазгьы рзымхакәа, иԥхамшьаӡакәа иҟам, ианым, шьапы зҵам амц информациақәа еиқәырҽаҽаны адунеи ахырҵәара иалагеит. Ари ацәаҩа бааԥсы қьабзк еиԥш ақырҭцәа рда-ршьа иаланы аханатә иаауеит аԥсуаа иҳаҵанакуа, иҳадҳәалоу азҵаарақәа рҿы. Иара иахьагьы урҭ ркьыԥхь, ррадио, ртелехәаԥшра ҿааихак рымамкәа ишҳәацәац иҳәацәоит, ҵаҵӷәы змам амифқәа аԥырҵоит. Абраҟа – еиҭасҳәоит, ақырҭуа нацистцәа аԥсуаа «ҳапроблемақәа рыӡбараҿы» иарӷьажәҩаны, зегьыҵәҟьа ракәымзаргьы, ирывагылоуп П. Ингороҟва имцырку, иԥашәдоу, насгьы ицәырԥхашьагоу «итеориа» иацзырӷызуа ақырҭуа шәҟәыҩҩцәеи аҵарауааи. Иҭахырҵәаз абыз иаҳәац аҳәоит ҳәа, ирҳәо аԥсуа жәаԥҟа иугәаланаршәо ииашамкәа зхы мҩаԥызго, ҳазлаҟам, зынӡас ҳхы иҭам, ҳгәы иҭам алакә џьашьатәқәа ҳзаԥызҵо, ибӷьаауа аҳауа – аефир иалазҵо, акьыԥхь аарханы аԥхьаҩцәа ирылазырҵәо ауаа рымц-быжәрақәа аԥсырҭа иақәкны иҩуп Кәасҭа Герхелиа иажәеинраала «Аекспромт». Уи епиграфк еиԥш иаҵаргылоуп: «Ателехәаԥшра ҩаԥхьа иҳанаҳәаз амц иазкны». Ажәа «ҩаԥхьа» амацарагь иаҳәоит Қарҭааи урҭ рхы зҿышуа ирыцәнымхо, Останкино амаҵ зуа атележурналистцәеи аԥсуаа ирызку, мамзаргьы ирузшәа, ирҳәазшәа, иҟарҵазшәа аинформациа ԥаршеиқәа лассы-лассы ишдәықәырҵо, ауаажәларратә ԥсҭазаараҿы аханатә аахыс ажурналист иажәа аҵаки аҳаҭыр зынӡаск агәхьаа мкӡакәа, рхаҿы иаамгаӡакәа.
Ажәеинраала «Аекспромт» шьаҭас иамоуп ателехәаԥшра Останкино иҟанаҵаз ахыҭҳәааи ақырҭцәа ҳабашьраҿы ианаҵаха, Аԥсны ианалцаха ирызцәырҵыз азхьрақәеи агәазыҳәарақәеи. Апоет ишыԥхаз иоуз «аматериал», ҳәарас иаҭахузеи, ирцәажәеит асахьаркыратә ҩаӡара агымкәа.Автор иаахҵәаны,днахыкәша-аахыкәшо акәымкәа, иҳәоит: «Останкино – амцқәа рҳәага, Ҩысҭаа-цәажәа – ҽамыршьага, Амилаҭқәа реичырчага». Ус иҟамызҭгьы уи иаанагомызт ажәабжь еилагәагәа: «Арӡынба иац иҳәеит ҳәа Гаага, Аԥсуаа ишьҭызшәа Чечентәыла, Ихдырбгарцаз Урыстәыла». Ари ажәабжь ашәи-ҭышәи иузнамго алақәа ирлакәуп. Уи ашьҭахь игылоу, авторцәас иамоу зусҭцәоу апоет иҿаҿаӡа иаҳирбоит:
Убарҭқәа зегьы еилазҟәаҟәо, Згәы иҭоу ашҳам, ашьаҟәаҟәа, Зыԥхыӡ иалоу Гагра, Аҟәа, Ҩаԥхьа иқәтәарц аԥсуаа ҳҟәаҟәа; Ирхашҭызаап урҭ Баҭаҟәа,
Ҵыԥх дышрылгаз еилаҟәаҟәа.
Апоет зхы зымакәачраха иҳажәлаз ҳаӷацәа Баҭаҟәа ҵыԥх иҟаиҵаз – ишеилеиҟәаҟәаз – ргәалаиршәоит, ирхашҭзар ҟамлои! Атәым тәылақәа иреиԥхыӡуа, насгьы дара иртәушәа збауа, жәаҳәарада, ргәалашәарақәа маҷуп, рыхшыҩ ампыҵахаларахь иԥыруеит азын аҭоурых адаҟьақәа ирынбалоит. Ареванш иазгәышьуа рхаҿсахьақәа зынӡа ииашаны иҭырхуеит абарҭ ацәаҳәақәа:
Еиҭадәықәлар Аԥсны ҳгоит ҳәа, Ирӷәҵәыҵәҟьан иаҳфаӡоит ҳәа, – Ирмаҳацзаап аԥсуаа ирҳәоит ҳәа: Иахнаԥаазгьы ижәҩа ҭҟьоит ҳәа, – Насгьы иҵҟьо, знык икаҳан, Иҟалом ҳәа изхара каҳа!
Кәасҭа Герхелиа аԥсуа шәҟәыҩҩцәеи аҵарауааи зегь реиԥш ақырҭуа журналистцәа Аԥсни, аԥсуа жәлари, ҳиааира дуи ирызкны акьыԥхь заадырхоз, аҳауа иаларҵоз ихыҭҳәааз аинформациа ԥаршеиқәа дырҿагыланы ипоезиатә ҩымҭақәа рҿы мацара акәмызт иахьҿаԥиҽуаз. Уи аабоит ипатриоттә публицистикатә статиақәеи радиола иқәгыларақәеи рҿгьы. Усҟангьы, апоет иабџьар хада икалам ала урҭ драбашьуан, иҿаԥиҽуан рымцҳәарақәа аарԥшны.
Аԥхьаҩ ухаҵкы, ишубо еиԥш, араанӡа сара срыхцәажәеит Кәасҭа Герхелиа ипоезиатә рҿиамҭақәа, шамахаӡак акәымзар зегьы, иазгәасҭеит урҭ баҩхатәрала ишаԥҵоу, ҳсахьаркыратә литература иажьны, иацәаны ишалалаз, насгьы аԥсуа поезиа аҭаацәара ду аҿы излалубаауа ирымоу аҷыдарақәа.
Кәасҭа Герхелиа ирҿиаратә мҩа, егьырҭ иҩызцәа, аԥсуа поетцәа, ашәҟәыҩҩцәа зегь реиԥш, аамҭа уадаҩ иалиааит, аха аамҭа уадаҩ иҟанаҵоз ақәыӷәӷәара ҳқырҭуатәра азын дагьарӷәӷәеит милаҭ поетк иаҳасабала, ихдырра еиҳагьы ишьҭнахит. Ааи, ари иџьашьатәӡам, аԥсабара адиалектика аԥҟара хадақәа ируакуп, избанзар, иуҿагылаз амчеиқәаҵәа уаҿагыланы ухаҭа уанықәԥо амч ҷыда улалоит ақәԥарахь иухо. Ақырҭуара Аԥсны амҟәыл еиԥш ианахаԥаз аамҭазы, ари аҭагылазаашьа аԥсуаа зегьы ирныԥшуан, ргәы рнархьуа аҟынӡа ирныруан, аха зегьы раҵкыс ирыхҭынхьаауан ҳашәҟәыҩцәеи, ҳҵарауааи, ҳҟазара аусзуҩцәеи, иара убасҵәҟьа аӡәыкҩыџьак аҭакзыԥхықәу аҭыԥқәа рҿы иаанханы иҟаз аԥсацәагьы рыжәлар зҭашәаз аситуациа, хьааргон ирылшоз маҷын умҳәозар.
Аԥсны иаҳхысыз XX ашәышықәса 30-тәи, 40-тәи 50-тәи ашықәсқәа рылагамҭа аҟынӡа иҟаз Ленинтәмилаҭтә политика аилахәарақәа, азалымдыррақәа, иаартны акәымзаргьы, инхәыҵак-аахәыҵак, насгьы, еиҭарсу алегориатә хшыҩзцарақәа рхархәарала, аԥсуа поетцәа ашәҟәыҩҩцәа рҩымҭақәа иахьырныԥшқәоз ыҟоуп, еиҳарак ус шакәу убоит Сталин ихаҭара культ ианақәыӡба, аԥсуаа ршьа зыӷрагәаз Бериа ажәлар раӷа ҳәа адамыӷа инҵаны данаԥырырх инаркны ҳлитература иаланагалаз апоезиатә, апрозатә ҩымҭақәа рҿы*. Абраҟа жәаҳәарада, еиҳа активра аадырԥшуан ааскьатәи абиԥара ирыҵанакуаз ҳашәҟәыҩҩцәа. Амала, уаҩы ихьааигартә иҟоуп абри азҵаара уаҩҵас иахьахцәажәам, иахьыҭҵаам, усҟантәи ҳҭагылазаашьазы ҳсахьаркыратә ҩымҭақәа зынӡаск ак рымҳәаӡазшәа, зынӡа рҽырдагәаны иавсны ицазшәа ҳахьахәаԥшуа. Ари, жәаҳәарада ҳлитератураҭҵаареи ҳакритикеи иадуԥхьаӡалаша агхақәа ируакуп ҳәа сахәаԥшуеит, сыгәгьы иаанагоит хымԥада, изызхьаԥштәу акы акәны аԥсуа критикеи алитератураҭҵаареи рҿаԥхьа ишьҭоуп ҳәа.
Кәасҭа Герхелиа ипоезиа иамоу ахатә ҷыдарақәа, аԥхьаҩ ухаҵкы, ишубо еиԥш, ирҿиаратә нысымҩа
* Абраҟа иаагаз ахшыҩзцарақәа иҵегьы инарҭбааны аԥхьаҩ ибар илшоит смонографиақәа: «Қьаазым Агәмаа»  «Миха Лакрба , «Иван Папасқьыр» (ҩ-шәҟәыкны иҟоу, 1991,1996). «Леонти Лабахәуа»  рҿы. – Р. Қ.
547
санырзааҭгылоз, нас иҩымҭақәа анеилсыргоз, конкретла иазгәасҭеит урҭ рцәаҩатә ҟазшьа, рҩышьа форма, рстиль иарбан традициоу дзықәныҟәоз, дыззааигәаз абызшәа ацқьара ахьырныԥшуа уҳәа убас жәпакы. Уажәы урҭ еиқәысыԥхьаӡаз зегьы ҩаԥхьа рзааҭгылара, рыхцәажәара аҭахны исыԥхьаӡом. Амала исҭахуп, абраҟа иаазгарц, ажәа рысҭарц, Кәасҭа Герхелиа ипоезиа бзиа избо, ахә ҳаракны изшьо иҩызцәа апоетцәа, ашәҟәыҩҩцәа, аҵарауаа еиуеиԥшым аамҭақәа раантәи рҳәахьақәа. Сгәы иаанагоит урҭ зегьы акы, апоет ипоезиатә хаҿсахьа (сара исцәагхазгьы убрахь иналаҵаны) ихадырҭәаауеит, иҵегьы инаӡааӡаны иҟарҵоит ҳәа. Ҩбагьы, еилыхха иубоит Кәасҭа Герхелиа поет-лирикк иаҳасабала апоетцәеи, ашәҟәыҩҩцәеи, аҵарауааи ирҿиамҭақәа данцәырҵ нахыс аханатә ишрызҿлымҳаз, ипоезиа бзиа ишырбоз, ибаҩхатәра агәра шыргоз.
Аа ус шакәу зырҵабыргуа афактқәа: Кәасҭа Герхелиа раԥхьаӡа акәны ажәеинраалақәа ркьыԥхьра даналага, абаҩхатәра шимаз азгәеиҭеит, усҟан зхаҭагьы икритик қәыԥшыз, аха агәырҵҟәыл бзиа шимаз, асхьаркыратә литературазы игьама шыбзиаз, еилыкка ишыҟаз ааԥшхьан акык-ҩбак урысшәалеи аԥсышәалеи акьыԥхь збахьаз истатиақәарыла,иахьауиАԥсны анҭыҵгьыеицырдыруа ҳҵарауҩ ду, академик Шоҭа Салаҟаиа. Абар уи ииҩуа: «Ишышәра ишәыз поетны даақәгылеит Кәасҭа Герхелиа. Уи иажәеинраалақәа (еиҳараӡак аҵыхәтәантәиқәа) омашәа ирхоуп аԥсуара ацәа. Урҭ аԥсуа ԥхьаҩ игәы зкыша, игәы зырхыҭхыҭша атемақәа ирылихуеит, аԥсуа ԥхьаҩ игәы иақәшәаша ажәақәа рыла дцәажәоит. Арифма «аҳаҭыр» аҟнытә ажәа иахьаҭыԥым инеигом. Уи иаирҳәоит иара иаҳәарц иахәҭоу, иара зызшоу. Ари даара кырзҵазкуа акоуп апоезиа аус азураҿы».
Ишаабо еиԥш, акритик қәыԥш, Шоҭа Салаҟиа иҳәахьа – абаҩхатәра змаз дышцәырҵыз ҵабыргыхаҭахеит.
Ҳҵарауаҩ ду академик Шоҭа Салаҟаиа истатиа «Игылааит иԥымҵәакәа» Кәасҭа Герхелиа диижьҭеи 60 шықәса аҵра иадҳәаланы ииҩыз аҟны ҳаԥхьоит: «Жанртә тематикатә еилазаашьала уахәаԥшуазаргьы шьарда иҭбаауп К.Герхелиа поетк иаҳасабала исахьаркыратә лаԥшҳәаа. Уи ирҿиаратә интересқәа обиект хадас ирымоу, ҳәарас иаҭахузеи, Аԥсни аԥсуареи роуп: ҳара ҳажәлар ржәытә, рҿатә, рҭоурых, иахьатәи рҵабырг, ҳажәлар рцәаҩа, рҟазшьа, рыбзазашьа аарԥшра, аӡыргара. Абри атемоуп изызку автор илирикатә жәеинраалақәеи иашәақәеи реиԥш иҟоу ажанр маҷқәа ирыҵаркуа иҩымҭақәа инадыркны, инеиҵыху аепикатә, алирика-еипикатә ԥҵамҭақәа – ипоемақәа рҟынӡа».
Ажурнал «Алашара», 4, 2001 шықәсазы иҭыҵыз аномер аҟны абаҩхатәра еицамк змоу, апоет апрозаик Мушьни Миқаиа иҩуеит ухаҿы иааганы узырхәыцша Кәасҭа Герхелиа изкны абас: «Апоет инарцә гәашә данҭалалак ашьҭахь ауп ҳара илитературатә ҭынхазы бзарӡык ҳҳәоит ҳәа ҳаналаго. Апоет идунеи данықәу, еиҳа ажәа ԥха, ажәа қьиа аниҭаху, иара изыҳәан ажәак аԥсра ахәшә ианизаҩызоу, иажәеинраалақәа рыг-рыбза гәыкала ианҳәатәу, ирҿиара аус ихы-игәы аназҭаҵатәу, усҟан ажәак уи ихьӡала аҳәара аԥсра ацәа ахаҳкаауеит. Ус акәын аханатә аахысгьы ишыҟаз, ус ауп иахьагьы ишыҟоу. Ари, ҳәарас иаҭахузеи, рыцҳара дуӡӡоуп. Апоет дахаабаауеит аӷьара иаҩызоу, гәы зҵам, хы зҵам аԥсшәа. Дахаабаауеит аҩызара гәакьа, аразра, аиашара.
Абри аҩыза алахьынҵа иоуит аԥсуа лирик ду Анатоли Аџьынџьал. Абас иҟалеит Кәасҭа Герхелиа ипоезиа алахьынҵагьы. Иахьа абра ианаҳҵо ҳҩыза илитературатә ҭынхақәа акьыԥхь зымбақәац роуп. Ҳәарас иаҭахузеи, ажәеинраалақәа зегьы хырҭәагак еицҭыхым. Аха урҭ ажәеинраалақәа ҩуп Кәасҭа Герхелиа ибызшәала. Апоет аԥсуа бызшәа аиҿыхырҭақәа ҽеила идыруан. Ԥсыхәа ахьынӡамаз ипоезиа абызшәа араӡара дашьҭан.
Абри аԥхьажәа хәыҷаҿы апоет иажәеинраалақәа реилыргара ҳалагом. Амала, еиуеиԥшымыз ашықәсқәа рзы иҭыжьыз ашәҟәқәа «Аԥсҭазаара абжьы», «Анарха», «Ацәлаа анышәҭуа», «Ахәыцрақәа ррыԥхра», апоема «Наҳар» игәҩарамкәа иҳарҳәоит Кәасҭа Герхелиа дышпоет лирикыз.
Сара исҳәар сылшоит Кәасҭа Герхелиагьы иқәрахьымӡаны ииз поетуп ҳәа. Уи иаԥхьаҟа аԥеиԥш бзиа змаз, иҵегь збызшәа аихаҳара зылшоз, зпоезиа ажәа иҵегь изырлашоз поетын. Алахьынҵа лахьынҵоуп. Игага дзахымԥеит апоет. Аха иаҳзынижьыз ипоезиа, ибызшәа ахаара ааԥынтәи аӡаӡа еиԥш ицқьоуп».
Уажәы иаазго Кәасҭа Герхелиа изку астатиа «Зиеҵәа кыдшәаз арҿиаҩы», авторс дамоуп абаҩхатәра змаз ашәҟәыҩҩы, ҳмилаҭ сахьаркыратә литератураҿ злагала ду ыҟоу, ааскьа иҳаԥхаз ҳҩыза гәакьа Никәала Ҳашыг. Уи иаҵшьны иазгәеиҭоит дзыхцәажәо апоет аԥсуа поезиаҿы аӡәы ҳәа зыхьӡ наӡаӡа иаанхо дышреиуоу. Никәала Ҳашыг ииҩуа:
«Абаҩхатәра змаз апоет, апублицист, Аԥсадгьыл апатриот, аԥсуа литература иаҵагылаз аҵеицәа ируаӡәкыз, ажәа азҟаза, ҳҩыза бзиа, ҳҩыза лаша, Кәасҭа Герхелиа дҳалагыламижьҭеи уамак шымҵуагьы, ҳара иаҳнырхьеит ҳлитература уи дшазымхо.
Кәасҭа Герхелиа акьыԥхь аҿы дцәырцит 50-тәи ашықәсқәа ралагамҭаз. Уи аамҭа иахьа ҳаназхәыцуа, аиашаз, иџьоушьартә иҟоуп! Усҟан «аԥсуа жәлар» ҳәа аҳәара иаҟәыҵхьан – агырқәеи ашәанцәеи реиԥш аԥсуаагьы «қырҭқәахахьан». Ҳлитература акәзар, «Қырҭтәыла амраҭашәаратәи алитература» ҳәа акәын ишашьҭаз.
Абас еиԥш ажәлари урҭ ркультуреи атрагедиатә аамҭа ианҭагылаз аԥсуа дгьыл аҿы аԥсуа шьац аауам анырҳәоз аамҭазы, Кәасҭа Герхелиа алитературахь раԥхьаӡа ишьаҿа еихигеит. Усҟан иҟамызт алитературатә журнал,
иҭыҵуамызт ашәҟәқәа. Аԥсышәала ицәажәоз «Аԥсны ҟаԥшь» заҵәык акәын, уигьы алитературеи акультуреи ирцәыхаран, «аԥынҵа» укыр аԥсы нахшәартә аарла аԥсы ҭакьакьан. Абас еиԥш аԥсҭазаара шҵааршәызгьы, уарла-шәарла акәзаргьы, ашәҟәыҩҩцәа ҿарацәа рыбжьқәа неиларԥсон. Уи машәырны иҟамлазар акәхап: иҟалап, иаҳзымдыруа доуҳатә мчык иарҿыхазар урҭ абаҩхатәрақәа? Нас, аҵыхәтәан, Аԥсны иахажьыз ашәшьы еиқәаҵәа нахысны, ҳлитература аиҭарҿиара амҩ иананыло аамҭазы, уи арҿиара иазхианы иаагыларц акәзар? Ус аиԥш ҳҳәартә иҟалеит аҵыхәтәан: 50тәи ашықәсқәа рҽанааҩыршоз, еҵәаџьаа реиԥш, амцабз рҿықәҳәҳә ҳлитература иааҵагылеит ашәҟәыҩҩцәа ҿарацәа. Урҭ рыгәҭа дгылан Кәасҭа Герхелиа. Усҟан ажурнал «Алашара» аҭыҵра иалагеит, Аҟәатәи апедагогтә институт аҿы аԥсуа филологиатә факультет аадыртхьан. Урҭ рҟны алитературатә ԥсҭазаара еилашра аҽазнакуан, ашәҟәыҩҩцәа ҿарацәа рзы ижьиирҭаны, иуниверсалны аҟалара иаҿын. Убри алитературатә ԥсҭазаара еилашыра еснагь далахәын Котикгьы.
Аинститут даналга ашьҭахь Котик аус иуан ашәҟәыҩҩцәа реидгылаҿы, ажурналқәа рредакциақәа рҿы, иара убас апартиатәи асоветтәи органқәа рҟынгьы. Урҭ инарываргыланы иҭыҵуан ишәҟәқәа, алитературатә ԥсҭазаара активла дшалахәыц далахәын. Инеизакны уи иџьабаа рацәан алитературеи акультуреи русхкқәа зегь рҿы.
Аԥсҭазаараҿы аиԥш, алитератураҿгьы зегь лахьынҵаклахьынҵак рымоуп. Кәасҭа Герхелиа иакәзар, дшыхәыҷыз аиҭымра ихьӡазгьы, уи иацу ауадаҩрақәагьы дыриааины, ихатәы џьабаала аԥсҭазаара ду ахь дкылсит. Аха абраҟагьы агәамбзиара ихьӡан, еиҳа рҿиарала аус аниушаз аамҭазы 15–20 шықәса агәыхь бааԥс иман. Убри иахҟьаны апоет Кәасҭа Герхелиа имаз абаҩхатәра изоужьыз ишықәсқәа ирҭагӡаны ҳлитература иадиҵартә алшара инамҭеит убри ичымазара.
Ус шакәызгьы, поетк иаҳасабала, илшазгьы маҷӡам, уи инапы иҵыҵыз иажәеинраала шьахәқәеи ипоемақәеи илагаламҭа бзианы иаанхоит ҳлитератураҿы.
Иҷыданы иазгуаҭатәуп Кәасҭа Герхелиа аибашьра аан, иара убас аибашьра ашьҭахьгьы, игәамбзиара дышҿанаҳәозгьы, ирҿиаратә ус аҿы активра шааирԥшыз.
Арҿиара ус анаҩсгьы, зхаҭара еиҿкааз, абаҩхатәра змаз уаҩын: уи дшәаҳәаҩын, дкәашаҩын, шьахәла апианино аирҳәон, ҟазшьала длафҳәаҩын, дуаҩылахҿыхын, дҩыза бзиан, иара убас ауа-аҭахи иҩызцәеи рзы дгәыбылҩын.
Абас иҟаз уаҩын Кәасҭа Герхелиа. Игуамбзиара даиааины ирҿиаратә усгьы еиԥмырҟьаӡакәа, ацәгьагьы абзиагьы дрыхьӡо дҳалагылан аҵыхәтәантәи амш аҿынӡа. Иахьа уи дҳалагылам иҩызцәа, аха ҳлитератураҿы уи даанхоит ԥсра иқәымкәа».
Кәасҭа Герхелиа диижьҭеи 50 шықәса аҵра иадҳәаланы, апоет акритик Владимир Занҭариа абар ииҩуа: Кәасҭа Герхелиа дыруаӡәкуп ҩынҩажәижәабатәи ашықәсқәа рзы поезиатә бжьы ҿацала ҳауаажәлар рҭынч бзазара иазышәаҳәаз, иара убриалагьы зырҿиара ахы зкыз аԥсуа поетцәа. Аибашьра ахлымӡаахқәа зегьы зыхганы, уи атрагедиатә ҵыхәтәа бааԥсқәа ириааины, ҩаԥхьа еизҳа-зыӷьареи апрогресси рымҩа ианылаз асовет жәлар поезиатә ажәа цаҳә-цаҳәла ргәазырхаҵара – иреиҳау уалԥшьаны иаақәгылеит, усҟантәи аамҭазтәи апоетцәа рҿаԥхьа. Уи апоезиа иаҵаз аграждантә пафос ҳаракы ҩашьара ақәымкәа иааԥшит К. Герхелиа иажәеинраалақәа рҿгьы...
К. Герхелиа раԥхьаӡатәи иажәеинраалақәа реизга «Аԥсҭазаара абжьы» 1959 шықәсазы иҭыҵыз, иагәылалаз ажәеинраалақәа «Аԥсны», «Сара сгәырӷьара», «Амч дуӡӡа», «Избоит», «Алакә лабҿаба» уҳәа егьырҭгьы рҿы апоет ԥсахрада дазиашоуп иара ирҿиара атема хада – ажәлари
апартиеи ракзаара, насгьы асоциалисттә ԥсҭазаара аинҭәылара амҩала ԥхьаҟа изго аамҭа афырхацәа рӡыргара.
Апоет аҩбатәи ишәҟәы «Анарха» аҿы иаҳагьы аҽарҭбааит уи итематика, иналукааша жәеинраалақәаны уи иагәылалеит «Дкәашоит ан», «Уаридада» уҳәа егьырҭгьы. Аԥсадгьыл иазку ажәеинраалақәа инарываргыланы ицәырҵит абзиабаратә лирикагьы.
1980 шықәсазы ашәҟәҭыжьырҭа «Алашара» иҭнажьит апоет ахԥатәи иеизга «Ацәлаа анышәҭуа». Иҿыцу ахшыҩзцарақәеи ацәаныррақәеи улаԥш иҵашәоит ари ашәҟәы еиднакыло ажәеинраалақәа жәпакы рҿы...
Аринахысгьы К. Герхелиа имч-илша дамеигӡакәа аус иулашт ирҿиаратә лшарақәа реихаҳаразы».
«Еицакра зқәым апоезиатә ҭынха» ахьӡуп афилологиатә ҭҵаарадыррақәа рдоктор, академик, Д.И. Гәлиеи Гь.А. Ӡиӡариеи рыхьӡ зху Аԥсны аҳәынҭқарратә премиақәа рлауреат Сергеи Лад-иԥа Зыхәба Кәасҭа Герхелиа изикыз астатиа. Уи кьыԥхьын агазеҭ «Еҵәаџьааи»ажурнал «Алашареи» рдаҟьақәа рҿы. Уаҟа шәаԥхьоит:
«Аԥсуа поетцәа аӡәырҩы дреиԥшны Кәасҭа Герхелиа ақәра наӡа имоуит, ачымазара бааԥс илаҽны иҟаз иахҟьаны заанаҵ иԥсҭазаара далҵит. Иара даныхәыҷыз дахьиз, дахьааӡаз Ӷәада ақыҭан ашкол данҭаз инаркны ажәеинраалақәа рыҩра далагеит.
Апоезиатә цәалашәара зыхҟьо абри ауп ҳәа инҭкааны иахьа уажәраанӡагьы аӡәгьы издырӡом. Кәасҭа Герхелиагьы апоезиа арҿиара далазхалаз закә мчу изымдырӡо ауп ишыҟалаз. Ихаҭа иҩуан 1982 шықәсазы: «Сара раԥхьаӡа ажәеинраала зҩит ишыҟалаз саргьы исызгәамҭаӡакәа. Усҟан сара стәан ԥшь-класск рҿы. Ирҳәоит ажәеинраала аҩышьа удырҵар ҟалоит ҳәа. Иара убасгьы акырынтә ирҳәахьеит уи шзалымшо. Сгәанала,
рахәыц зхам ачамгәыр узырхиараҳа, уи ԥсабарала излам иузирҵом. Иалшоит иуҵар арифмақәа реиқәыршәашьа, аха ажәеинраалаҵәҟьа аҩышьа – мап».
Хыхь-хыхьла мацара уахәаԥшуазар, апоет иԥсҭазааратәи ирҿиаратәи мҩа акыр иеизадоуп, ахҭыс дуқәа адубало иҟам. Диит иара 1932 шықәсазы. Иқыҭантәи ашкол даналга ашьҭахь, иҵара иациҵоит Аҟәатәи арҵаҩратә училишьчеи Аҟәатәи аҳәынҭқарратә арҵаҩратә институти рҿы. Иаамҭала аррамаҵурагьы ихигахьан, далгахьан Иреиҳаӡоу апартшколагьы. Апоет иԥсҭазаара зегьы реиҳа иззикырц ииҭахыз алитературатә рҿиара шакәызгьы, еиуеиԥшым егьырҭ акыр ус хыкқәагьы инапы рылакын, еисымшатәи абзазаратә ҟыба-ӡыбагьы игмызт. Аҭакԥхықәра зцыз акымкәа, ҩбамкәа амаҵурақәа ныҟәигахьан. Еиуеиԥшым аамҭақәа рзы аус иуан агазеҭ «Аԥсны ҟаԥшь, ажурналқәа «Алашареи», «Амцабзи» рредакциақәа рҿы. Аԥснытәи ашәҟәыҩҩцәа реидгылеи аԥсуа драмтеатри рҿы. Иара убас акыр аус иухьан апартиатәи аҳәынҭқарратәи усбарҭақәа рҿгьы.
Ҳәарас иаҭахузеи, Кәасҭа Герхелиа иԥсҭазаараҿы инапы злакыз егьырҭ аусқәа ипоезиатә рҿиара излаԥырхагаз, излаԥышьклаҳәуаз ыҟан, акыр аамҭеи амчи рықәирӡуан. Аха дызҿызаалакгьы зегь реиҳа алитература арҿиара гәҭыхас иман. Апоет дзыхьӡази дызхьымӡази дрылацәажәо иҩуан: «Изыхҟьазаалакгьы сҽынеиҵыхны алитература амхаҿы аус зуртә санзыҟамлаз аамҭа рацәоуп. Амала, сахьыҟазаалак усс сызҿызаалак зегь раԥхьа исызгылан апоезиа. Уи сара исыгәҭыхан, исыгәҭыхоуп, исгәырӷьаран, исгәырӷьароуп, исгәырҩан, исгәырҩоуп, исыԥсҭазааран, исыԥсҭазаароуп».
Иҵабыргыҵәҟьаны, абарҭ иара иажәақәа хьаҳәаԥаҳәада идырҵабыргуеит иҭынханы иҳамоу иаԥҵамҭақәа. Кәасҭа Герхелиа ипоезиатә рҿиамҭақәа
еидыркылеит еиуеиԥшым аамҭақәа рзы иҭижьыз аизгақәа: «Аԥсҭазаара абжьы», «Анарха», «Наҳар», «Ацәлаа анышәҭуа», «Ахәыцрақәа ррыԥхра». Апоет акыр иажәеинраалақәа еиҭаганы иркьыԥхьхьан урысшәала, украин бызшәала, қырҭшәала уҳәа уб. иҵ.
Ҳәарас иаҭахыузеи Кәасҭа Герхелиа иажәеинраалақәеи ипоемақәеи сахьаркыралеи идеиатә ҵакылеи еиҟарам. Ара иаҳԥылоит зеиӷьаҟам абаҩхатәра бзиа иахылҵит ззуҳәаша акымкәа-ҩбамкәа аԥҵамҭақәа. Иҟоуп иԥсыҽқәоу, заамҭа цахьоугьы.
Еицакра зқәым, аамҭас иааилакгьы иаҵамӡуа ракәны иԥхьаӡатәуп Кәасҭа Герхелиа иажәеинраалақәа: «Уаридада», «Сқыҭа мҩала», «Дкәашоит ан», «Ахәыцра иагазшәа ашьхақәа», «Аԥсуеи аԥсуареи», «Аҿаҳа», «Ахәыцра еишьылқәа», «Ианшәарҭоу Аԥсынра», «Акапеи кылҵәа», «Маҵурала», «Уи ахаҵа аԥсуара ихы ақәиҵоит» еиԥш иҟоу жәпакы.
«Апоет иаԥҵамҭақәа рҿы аԥызара амоуп Аԥсадгьыл абзиабара атема. Аха сыԥсадгьыл бзиа ишызбо ҳәа ус баша игәы дааҭасуа акәымкәа ихатә лаԥшҳәаа икылхны, аҷыдарақәа аманы иаабоит. Уи ус шакәу агәра ҳнаргоит акы иадамзаргьы, аҿырԥштәы аагар. Абри аганахьала акыр иҟазшьарбагоуп ажәеинраала «Сқыҭа мҩала». Ара еилыхха ҳцәа-ҳжьы, ҳахдырра ирнырыртә иҳәоуп
иҳараку ицқьоу автор ицәаныррақәа, ҳара гьы урҭ ицеиҩаҳшартә иҟоуп:
Ихәыҷуп ҳәа уи азы изҳәада, Сқыҭа тәылоуп сара сзы.
Сыԥсы зларсу сқыҭа Ӷәада, Иаргьы аларсуп са сыԥсы. Аԥсҭазаарахь сшьаҿа ԥшьшьала Еихызымгеи сқыҭа мҩала.
аԥхьаҩцәаАпоет иаԥҵамҭақәа ирныԥшуеит аԥсуа жәлар рҵасқәа, рқьабзқәа, рҭоурых, рҿаԥыцтә ҳәамҭақәа бзианы ишидыруаз. Иҟазшьарбагоуп аԥсуа фольклортә традициа, лымкаалагьы аҭацаагарашәа амотивқәа шьаҭас измоу, еилацаланы еихышәшәо, ацқьареи агәынкылареи марианы, илахҿыхны иҩу, изҩыдоу ацәаныррақәа уззырҵысуа ажәеинраала «Уаридада». Уахынлоуп, ажәҩан каххаа иҵәцоуп. Иааҟәымҵӡакәа ақыҭа иалыҩуеит игәышьҭыхгоу, игәыҟаҵагоу ашәа. Ԥҳәызбак хаҵа дцоу, арԥыск ԥҳәыс дааигоу еилкаамзаргьы, автор (аԥхьаҩгьы) деигәырӷьоит иаҳауа, избанзар, уаридада шәарҭам, ианагь абзиоуп изызҳәоу. Апоет гәазыҳәараны имоуп иааиԥмырҟьаӡакәа ақыҭа иахыҩларц аҭацаагарашәа:
Уаридада, уаридада, Уаридада мақәа,
Уа дызҳәада, уа дызгада, Ԥҳәыс дызгада, хаҵа ицада? Аус злоу убри акәым, Ирҳәалааит иԥымҵәакәа, Уаридада мақәа.
Кәасҭа Герхелиа ирҿиаратә ҭынхаҿгьы хазы уаҩы иаликаартә иҟоуп 1992–1993 шықәсқәа рызтәи Аԥсны Аџьынџьтәылатә еибашьра иазкыз иажәеинраалақәа. Урҭ рҿы апоет дрықәыӡбеит ақырҭуа аккупантцәа (ажәеинраалақәа «Ашьа», «Ианшәарҭоу Аԥсынра!» уҳәа уб.иҵ.).
Апоет еиҳараӡак хшыҩзышьра зиҭоз, игәцареикуаз ижәлар гәакьа рҟазшьа бзиақәа, ртрадициатә ҵасқәа ракәын. Аха иҵоурам ауаагьы илаԥш иҵашәон, ӷәӷәалагьы дрықәыӡбон. Ҿырԥштәыс иааҳгозар, ажәеинраала «Уи ахаҵа аԥсуара ихы ақәиҵоит» аҿы зыӡбахә ҳәо аперсонаж зегь рыла дыбзиоуп, акгьы игӡам, ажәала аԥсуара ихы
ақәиҵоит, аха аԥсыуа шәҟәык иҩны иҩнам, аҩыжәреи «Рерашьа» аҳәаралеи мацароуп аԥсуара амаҵ шиуа».
Академик Сергеи Зыхәба Кәасҭа Герхелиа илитературатә ҭынха иазкны иҩит ихатәроу ҩ-статиак: «Еицакра зқәым апоезиатә ҭынха» (икьыԥхьуп агазеҭ «Еҵәаџьаа» адаҟьақәа рҿы, апоет диижьҭеи 70 шықәса аҵра иадҳәалан), «Зҿахәы аҳәара иахгәаҟуаз апоет» (икьыԥхьуп ажурнал «Алашара» аҟны). Сара араҟа иаазгаз агазеҭ «Еҵәаџьаа» ианыз ауп, иара уигьы маҷсаҷқәак агырханы.
Уажәы Кәасҭа Герхелиа илитературатә ҭынхазы ажәа иаҳҭап абаҩхатәра змоу апоет, апрозаик Терент Михаилиԥа Ҷаниа истатиа «Уаридада» азышәаҳәаҩ». Абар ахаҭагьы:
Аҵых ҵәцара, аҵых ҵәцара, Иушо злахьынҵада?
Абар иқәлоит уажәшьҭа ашара, Аха иамам ҵыхәаԥҵәара, Иааҩуеит Уаридада.
Арҭ ацәаҳәақәа аагоуп еицырдыруа аԥсуа поет, ауаажәларратә усзуҩ, изаамҭанымкәа зыԥсҭазаара иалҵыз Константин Герхелиа иажәеинраала неиҵых «Уаридада» аҟнытә. Абри ада даҽа ԥҵамҭак нимыжьыргьы Константин Герхелиа аԥсуа литература, инеизакны аԥсуа культура дазынхон арҭ ашьхақәа реиԥш зуаҩытәыҩсара цқьаз, ҩнуҵҟала иԥшӡаз, амшын еиԥш згәы ҭбааз, ахьшьыцба еиԥш хара инаԥшуаз, избоз зыԥсадгьыли зыжәлари исахьарку ажәала ашәа рзызҳәо поетны.
Константин Герхелиа дреиуоуп Асовет жәлар злагылаз Аџьынџьтәылатә еибашьра дуӡӡа ашьҭахь арҿиаратә мҩа ианылаз, поетк иаҳасабала ашьақәгылара, ашәра иалагаз аԥсуа рҿиаратә интеллигенциа. Арҭ ашықәсқәа
зырхьанҭоз аибашьра ахала акәмызт, уи дырхьанҭон аԥсуа школқәа раркра, аԥсуаа рхатәы бызшәа рымхра, ркультуратә хәышҭаарақәа рырцәара. Убас шакәызгьы Кәасҭа Герхелиа ажәеинраалақәа иҩуан.
Кәасҭа Герхелиа данысит аԥсҭазааратә мҩа уадаҩ. Уи шамахамзар дреиԥшӡам иаабахьоу ашәаҳәаҩцәа, ашәаԥҵаҩцәа. Апоет иажәақәа шәоуп, изоуп, амаркатыл бзиа еиԥш ицҳафыруеит, рҭыԥқәа рҿы игылоуп, рҳәаақәа ирҭоуп, нбанк иадамзаргьы имыцхәны ирыдубалом. Аԥсабарала апоет игәы-иԥсаҿы иаԥшәымахаз амузыка, уи абжьқәа рбеиара – ажәеинраала аиқәыршәараҿы, илаԥшхырԥагоу хьтәы лабаны иҟалеит. Ари алабала апоет иажәеинраала имыцхәны иалаз амихуан, ибжьон, еиқәиршәон, иззиҩыз ажәлар ргәаҿы инеиртә, рлымҳаҿ инаӡартә иҟаиҵон. Ари зынӡа иџьашьатәӡам.
Константин Герхелиа ибаҩхатәра иаҳагьы иҵауланы, ихарҭәааны, иҭбааны иааԥшит Аԥсны иҟаз Аџьынџьтәылатә еибашьраан. Ари аибашьра апоет ианаҳәеит ҭоурыхла, шьҭрала, ҟазшьала, ҭеиҭԥшла, хәыцшьала, хаҵарыла ҳара иаҳзааигәаҵәҟьоу адыга жәларқәа, аҟабардақәа, ачерқьезқәа, абазақәа шракәу, урҭ рыда Аԥсны инагӡаны Аԥсынра акәӡам, Аԥсны – иахьа дацла ари адгьыл иамадоу аԥсуаа ҳаиԥш, даргьы ԥсабарала ишалахәу. Анцәа иакәым сумырҳәан, аха ари иаҳхысыз аибашьра заҵәык ауп аешьа дзакәыҵәҟьоу ҳара ҳахдырраҿы иаазгаз. Убри ауп «Аԥсназыҳәан са сҭахозар» зыхьӡу ажәеинраала аҿы Нхыҵтәи аибашьҩы-аешьа иажәа ҳәа аҵаҩны апоет изҳаиҳәо:
Сҟама наухьысыр – уааихнахт, Аӷа изын ус иамоуп ҟазшьас; Згәы ҭрысыз адыгьак, ваинахк Дыжәбар, уи ԥхыӡуп шәызжьаз.
Исуалԥшьоу ԥҟароуп иара, – Рҵасқәа еилазгом ҳзыхшаз,– Кавказ иахьыблоу Аԥсынра, Сыхьчарц сааишьҭит ҳазшаз.
Кәасҭа Герхелиа длафҳәаҩын. Уи илафҳәара ахатә ҷыдарақәа аман. Дыччомызт. Ихы-иҿы иреицакӡомызт. Уи илафқәа ишиҳәалак еиԥш удырччомызт. Иҳәаны даналгалак, ԥыҭрак ашьҭахь акәын уандырччоз, уандырччоз акәым, уандырхәыцуаз.
Константин Герхелиа дпоетуп. Шьҭа иаамҭазар ҟалап уи иҩымҭақәа еизганы, хаз шәҟәны аҭыжьра, иара дзыҩназ аҩны аҭӡаҿы ихьӡи ижәлеи змырӡуа аҩыра аҟаҵара.
Ирҳәоит ахаҵа иашаҵәҟьа – аҩны иргылар ауп, арԥыс диааӡароуп, аҵла еиҭеиҳароуп ҳәа. Арҭ зегь рынагӡара дахьӡеит.
Ииашоуп, ихаҭа дҳалагылам, ҳшымгәыӷуаз идунеи иԥсахит, аха наӡаӡа инхоит ииҩыз, исахьа ԥшӡа, иҟазшьа бзиа, ицқьара.
Апоет, апрозаик Терент Ҷаниа Кәасҭа Герхелиа изикыз ажәа ахьаанҵәо исҭахуп иацысҵарц ҳҵарауаҩ ду, аҭоурыхтә ҭҵаарадыррақәа рдоктор Валери Леуардиԥа Бигәаа истатиа «Уаридада, уаридада, уаридада – мақәа» ҳәа хыс измоу аҟнытә лкаақәак. Уи кьыԥхьын Кәасҭа Герхелиа диижьҭеи 80 шықәса  аҵра инамаданы агазеҭ «Аԥсны» аҟны. Иара далагеит Кәасҭа Герхелиа иажәақәа рыла: «Иахьатәи аԥсуа культура ҳаналацәажәо, зегь раԥхьаӡа ҳхаҿы иааиуа, ҳабз ахы иқәу ҳлитература ауп. Ажәа мыцхәхом, – аԥсуа литературоуп ҷышәрак здыруа зегьы ҳаиҵазааӡаз, аԥсҭазаара агьама ҳзырбаз, ацивилизациа ҿыц агәашә ҳзаазыртыз, занааҭс иҳамазаалакгьы, ҳнапы злакызаалакгьы. Ажьаҳәеи аԥсынгьырии ҳанрыбжьагылаз наҳәааҳәырҭак, ԥсгарҭак аныҟамыз аамҭақәа рзы
ҳлитература ҳара ҳзын идунеин, икосмосын. Уи зыбзоуроу ахы иаҵагылаз рымацара ракәым, ҳәарада, уи рыбзоуроуп акалам аанкыланы аԥсышәала иҩуаз зегьы, аҵыхәа иаҵагылазгьы днарылаҵаны».
Аԥсуа литература иаҵагылаз абжьара биԥарақәа рырҿиара атәы анаҳҳәо, Кәасҭа Герхелиа ҳивсны шьаҿакгьы ҳзыҟаҵом. Ҵоуп, уи иара ишиҭахыҵәҟьаз амаҵ анизымуаз ыҟан, дахызгоз рацәан, аха шәымҭак иадамхаргьы ипоезиа давамгылеит, игәы ацәымхьшәашәеит илиршазгьы маҷӡам.
Аҟыбаҩ злоу ауаҩы инапы злаку аус аҿы дзымҵаныҳәо нцәахәык димазароуп, еиҳарак «амаҭа» ахы аникуа. Кәасҭа Герхелиагьы ибаҩхатәра ишиҵанаҳәоз ала, ари арҿиаратә тенденциа дзацәымцеит, зегь раԥхьаӡа иргыланы, аԥхьатәи иажәеинраалақәа рҿы:
Аҵх ҭынчуп, еиқәышьшьы, Суадаҿ сыҟоуп схала. «Атық-атық» – сгәы абжьы Слымҳа иҭаҩуеит ӷәӷәала.
Ҭаха сымҭо, сеимырхха, Сыркыуп. Сыркыуп хәыцрашәк. Сҟалозаргьы сааԥсаха,
Сара схәыцра аҟәыҵра,
Мап, изалшом, уи иауам, Иацлоит, иацлоит сгәеисра. Иныҟәысцоит скалам,
Ашьҭа амырӡырц сгәы аисра.
Ахы инаркны аҵыхәанӡа, ажәеинраала ацәаҳәақәа зегьы ирыҵыҩуеит Баграт ду ибжьы, еиҳаракгьы, аритми арифмақәа рыртәашьеи рганахь ала. Нас? Нас Кәасҭа Герхелиа иԥшааит иара итәы – аԥсуа поезиатә дунеи аҿы аҽаӡәы ипоезиа иаламҩашьо иара ипоезиа...
Аха аԥсуа жәлар – «Кәасҭа Герхелиа» – рҳәарц азы уи дызнысыз амҩа, иԥсҭазааратә мҩа, даара имҩамариамызт. Аха аӡәгьы инапы данымԥшыло, ихатә усқәа иара ихала иӡбо дҟалеит. Уи гәадуран, уи насыԥын Котик изы, ииҭахыз-дызҭахыз зегьы рзы.
Инасыԥ анасыԥ ацнаҵеит Котик Натариа Гәлариа-ԥҳаи иареи реиқәшәара, реибадырра. Иара деиҭымзаарын, лара аҭаацәа ду ирылҵыз, бырфынцахала иныҟәыргоз ԥҳәызбан. Аха урҭ рыҩнытә ҭагылазаашьақәа, ирымаз аиԥшымрақәа реиҩызара иаԥырхагамхаӡеит, еиҳагьы еилибакаауа иҟарҵеит, иаарласны рыԥсҭазаарагьы еиларҵеит. Уи ажәеинраалагьы инарҩит иара – гәырӷьарыла иҭәу, агәыԥшаарагьы зҵубаауа ажәеинраала:
Уахоуп алҩаҵә анахылҵыз, Урҭ аҩыџьа рхәышҭаара, Уахоуп раԥхьаӡа ианырхырҵаз Ахьӡ – «иҿыцу аҭаацәара», Еихачаԥа рыҩны гылам, Рбаҳча шәырла изазаӡом. Дгьыл ҿаҵакгьы ауҭра рзылам, Чанахк рыхьыӡ аҳәаӡом. Аҩын-дуаа урҭ рҿымҵит, Уахьынтә иаарымгеит амал. Аха уи азын имгәамҵ-хамҵит, Излабеиоу урҭ анаалт.
Кәасҭа Герхелиа аԥсуа культура амаҵураҿы аџьабаа ду збахьаз хаҵан, аха ихазын, зегь хазын. Ԥсҭазаарас имаҵәҟьаз поезиан – аԥсыуак аԥсышәала иҿы цәажәонаҵы набыцра зқәым, еицамкрада ишьҭа зниҵаз аԥсуа поезиа.
Ҳәатә змам уаҩ дыҟаӡам, аус злоу аҳәашьоуп. Кәасҭа Герхелиа ииуаз ииҳәоз зегьы шәан-изан, икапанын.
Уи, ҳәарас иаҭахузеи, изыбзоураз, изықәгылаз иара иҵарадырра ҳараки, аԥсабара иланаҵаз агәеилгара ҵаулеи, ахшыҩҵари ракәын.
Ипоезиатә жанрқәа зегьы раԥхьа игылан ихатә цәалашәарақәа, ихатә цәаныррақәа харҭәааны излааирԥшуаз илирика: иԥсы зыҿҳәараз, иԥсадгьыли ажәлари ртематика, иҷкәынра ԥсыс иахаз абзиабара, уахгьы-ҽынгьы игәы зырԥхоз, игәы зырҿыхоз аԥсуа бзазара, аԥсуа ԥсабара.
Аха аргамаҵәҟьа, инҭкааны, урҭ рахь имаз абзиабара ду ахьӡ иҳәаӡомызт, – аҩысҭаа илымҳа џьгәамзар ауан, акы ахьыр ҳәа дшәон, дахӡыӡаауан:
«Игыло амра гәыраз-ҭәыла, Шәахәа хаала изныԥхало, Са сыԥсадгьыл Аԥсынтәыла Ашәа гәыкқәа ушԥарнаало!»
Ус ауп ишыҟоу даҽа жәеинраалак аҿы ҳзыԥхьо ацәаҳәақәагьы:
«Сара сыжәлар рхыԥхьаӡара, Даарак ирацәам, аха,
Ирылоуп рыдгьыл амч – алшара, Ирымоуп адгьыл анарха».
Маӡашәоуп Кәасҭа Герхелиа дызлиааз, дызлыҵыз иқыҭагьы асахьа шҭихуа, атаблица ашәага-загақәа иҽырҭакӡаны:
«Адгьыл шәаҳәоит, Уахьԥшлакгьы – амра, амра... Салоушәа збоит
Ажәҩан ӡыжь ду аҵамҵамра».
Кәасҭа Герхелиа, аԥсыуа поетк иаҳасабла, аԥсуа бзазара ашәа азиҳәон гәҭыӷьӷьаала – ишьа иалаз, идақәа ирҭаныҟәоз, ашәа хаа, ашәа цқьа.
Аха иуаҩра данынҭагылоз, еиҳагьы ипоезиа аус анаирушаз, иԥсҭазаашьа еиҳагьы ианҭышәынтәалашаз аамҭазы, иааит 1992 шықәса.
Амцашыра иалагылаз ҳажәлар рыгәҭа дыҟан апоетгьы, ирҳәо рыцҳәо, ируа рыцуа, ргәырҩа игәырҩаны аҿҿаҳәа дбылуа. Аҭынчра ахьӡала уи иикыз икалам бџьархеит.
«Абаҩхатәра зегьынџьара икшоит» Кәасҭа Герхелиа дырдыруан иара убас шәаҳәаҩык, кәашаҩык, чамгәырарҳәаҩык, гитарарҳәаҩык иаҳасабалагьы. Уи анцәа илаиҵаз аҟазара ипоезиагьы ианымԥшыр амуит:
Сылацәа анаахыст избеит ашьхақәа –
Ашьхақәа рҿы сгәырӷьо исызҳаит. Раԥхьаӡа сыжәлар рашәақәа, Ахрақәа ирныҩны исаҳаит...
Ӷәадоуп раԥхьаӡа игәы ҭызшьааз аҳәҳәабжь ахьиаҳаз, иаб изы ашәеиқәаҵәа ахьишәырҵаз, адыԥшылара дахьанаалаз, аха Ӷәадаа ирылеиҵоз аӡә дыҟамызт. Избанзар, Ӷәадоуп 1932 шықәса жәабранмза 22 азы уи дахьиз, раԥхьатәи ишьаҿақәа ахьеихигаз, раԥхьатәи аҩызцәахәыҷқәа ахьирҳаз. Урҭ рахь имаз агәыблра игәы изҭамыгӡеит, «адәахьы ицәцеит», ақьаад ианимҵар амуит апоет. Нас,уи ақьаад ианымӡалазт, ԥшрак ҟамҵакәа, ашәа ианылеит...
Кәасҭа Герхелиа игәы аангылеит 1996 шықәса лаҵарамза 17 азы. Иаангылт баҩхатәрала ичаԥаз поезиак, аԥсыуа поезиак. Аха иаангылеит аҟароуп. Уи ыҟоуп! Иҟоуп аԥсуа милаҭтә культура ыҟанаҵы, даҽакы иаламҩашьо ахатәы ҟазшьа аманы, ахатәы бжьы аханы.
Апоет анышә дамадоуп Ӷәада – ашәа ззиҳәоз иқыҭа гәакьаҿы, иабацәа, урҭ рабацәа дуқәа рнышәынҭрақәа рывараҿы, ԥсра-ӡра ақәымкәа Ӷәадаа ирсимволхаз «Уаридада» игәы иқәыҩуа».
Аԥхьаҩ ухаҵкы, ифакторны ишаабо еиԥш, Кәасҭа Герхелиа ипоезиа, ибаҩхатәра ҳаҭыр рзақәын, ҳлитератураз изаԥсаз рдыруан, гәаартылагьы, даҽакала иуҳәозар, ахәшьара бзиа аҭаны, иагу-иабзоугьы азгәаҭаны иахцәажәахьан ҳашәҟәыҩҩцәа, ҳҵарауаа, ҷыдала иара изыркуаз астатиақәеи аусумҭақәеи рҿы. Урҭ, зегьыҵәҟьа ракәымзаргьы, еиҳа ихадаз, иҟазшьарбагаз сышәҟәы аҿы ахархәара роуит, схы иасырхәеит смонографиа афырхаҵа хада иԥсҭазаареи ирҿиаратә хаҿсахьеи гәылҭәааны, инаӡааӡаны иҟаларц азын, насгьы ҳаԥхьаҟа игылоу абиԥара ракәзаргьы, апоет Кәасҭа Герхелиа, иҩымҭақәа ирҳәо анаҩсангьы ҳпоезиаз дызусҭоу, дзыԥсоу, рхы-ргәаҿы инхартә еиԥш гәҭакыс исыманы.
Еилкаауп, ауаҩытәыҩса ихшыҩ иарҿиаз, инапы иҟанаҵаз акәым, аԥсабараҵәҟьа иашоугьы џьара акы агымкәа, малырк амамкәа изыҟалаӡом рҳәахьан ажәытәӡатәи афилософцәагьы. Ус анакәха, ари аҩыза ацәаҩа – акгьы згым абсолиутла игәылҭәаау аԥыхьашәара – уарла-шәарлоуп ауаҩы ибзазараҿы, еиҳараӡак идоуҳатә культура иахьысуа азҵаарақәа рҿы.
Изхысҳәаауа, Кәасҭа Герхелиа ипоезиатә ҩымҭақәа роуп. Уаҟагьы (урҭ санрыхцәажәоз ишазгәасҭаз еиԥш) иуԥылоит, ирацәамзаргьы, угәы еихьызшьуа иԥсыҽу, иҵегьы еиӷьындаз ҳәа ззуҳәаша аҭыԥқәа, ацәаҳәақәа. Иара убас асовет аамҭа иазышәаҳәоз иҩымҭақәак рацәак ҵакы рымамкәа, иаалырҟьаны иҟалаз аамҭеиҭасра ахәажәцәа рханаҵеит. Аха ус зҩымҭақәа ирыхҭынхьааз сышәҟәы афырхаҵа хада имацара иакәӡам. Уи аабоит асовет литература ахаҭарнакцәа дуқәа рыҿгьы.
Аха уажәы иахьатәи аамҭа бла ҳҭаԥшуа, уи агәашә ҳалагыланы урҭ 70 шықәса рыҩнуҵҟа ииз, изызҳаз аҩымҭақәа, шьоукы (дара ррангқәа ҳаракхарц акәу исыздыруам изыхҟьо) иаҩырҟьаӡоу рықәыӡбарақәа – ҿыц блала ирыхәаԥштәуп ҳәа амзызқәа «маақәас» изырҭо, иаҳҳәар ами аиаша, хаҳарак аланы сара сыхәҭаахьала избом, акгьы ҳнаҭом. Усҟан ус иҟан, аҳра зуаз амчра аусуцәеи анхацәеи ркласс аҿагылара – Аԥсадгьыл аԥсахра акәын иаанагоз, ажәакала, асовет шәҟәыҩҩцәа асовет аамҭа акәын ашәа зхырҳәаауаз, иззышәаҳәоз. Ари иага рыла уахәаԥшуазаргьы, иԥсабаратәу цәырҵроуп, аарҳәышьагьы амам, хнырҳәышьагьы амам – Асовет Еидгыла иӷәӷәаӡа ианыҟазтәи аҭоурых ауп. Аҭоурых ҭоурыхуп ҿыц блала хәаԥшышьа амаӡам. Ус ҳалагар, уи хыҭҳәаахоит, ахыҭҳәаа ишдыру еиԥш, изҭоурыххом...
Насыԥны, Кәасҭа Герхелиа ипоезиатә рҿиамҭақәа рҿы аамҭеикәшара иаанагаз Асовет Еидгыла хзырбгаз аиҭакрақәа идражәыз, идыршлаз, зыԥсҭазаара дыркьаҿыз маҷӡоуп, насгьы ргәаԥшь зҩыдоуп. Апоет ипоезиа агәаԥшь иахьатәи аԥхьаҩ иакәым наҟ-наҟтәи абиԥара рызгьы хәарҭара аланы, аԥсуа поезиа адоуҳатә мазара аҟны ахатә ҭыԥ амазаауеит аӡәы итәы иаҵамӡуа, иаламҩашьауа Кәасҭа Герхелиа ҳәа ихьӡ, ижәла иҿаҿаӡа иалубаауа. Ари аамҭеикәшара аиааироуп иаанаго апоет изы!
АППОЕЗИА АДАГЬЫ...
Кәасҭа Герхелиа илитературатә ҭынха уаналацәажәо, ианҭуҵаауа, ҳәарас иаҭахузеи, апоезиатә рҿиамҭақәа рҿы мацара узаагылом, избанзар, уи ирҿиаратә усураҿы апоезиатә анцәахәы раԥхьа ишгылазгьы, ныхак еиԥш дзымҵахырхәоз иара шакәызгьы, инапы рылакын,
егьырҭ алитературатә хкқәагьы, иаҳҳәап, аскетчқәа, сахьак змоу апиеса кьаҿқәа, аиҭагара аус, алитературакритикатә статиақәа рыҩра, раԥҵара. Абраҟагьы Кәасҭа Герхелиа абаҩхатәра шимаз ааԥшит иџьабаа зду илагала ыҟоуп. Уи уахымцәажәакәа, аӡбахә мҳәакәа зеиԥшлашәа акәзаргьы, ахәшьара амҭакәа уавсны узцом, избанзар, урҭ рыда изхаҭәаауам, инагӡаны иааԥшуам Кәасҭа Герхелиа рҿиаҩык иаҳасабла ихаҿсахьа. Насгьы, иазгәаҭатәуп аҩада зыӡбахә сҳәаз алитературатә хкқәа, апоет аханатә инапы шрылакыз, поетк иаҳасабала данцәырҵ инаркны иҩуан, сахьак змаз апиесақәа, аскетчқәа, алитературеи аҟазареи ирызкыз астатиақәа, арецензиақәа. Урҭ зегьы иаҳдырбоит аԥсуа сахьаркыратә литература аҿиаратә процесс аҿы ишьҭнахуаз апроблемақәа дышрызҿлымҳаз, насгьы избзиангьы ишеиликаауаз, рыхцәажәарагьы шилшоз...
Лассы-лассы акәымзаргьы, акьыԥхь рбон, иаагап агазеҭқәеи («Аԥсны ҟаԥшь», «Советская Абхазия», «Сабҷоҭа Аԥхазеҭи»), ажурнали («Алашара»), иара ус аизгақәеи («Аччареи агәырӷьареи», ашәҟәҭыжьырҭа «Алашара», Аҟәа, 1983, «Актк змоу апиесақәа, Аҟәа – 1957) рдаҟьақәа рҿы.
Кәасҭа Герхелиа ԥсабарала аиумори алафи дызларзыҟаз ала, зышәагаа маҷыз, сахьак змоу апиесақәа, аскетчқәа, рыҩра дамаран. Урҭ аԥхьаҩцәа иргәаԥхон... Иҩызцәа иагарааны ирҳәахьааз – Кәасҭа ускетчқәа, упиеса кьаҿқәа уамашәа иаҳгәаԥхоит убарҭ рҩызцәа иҵегьы ҩла. Иара дахлафуашәа аҭак ҟаиҵон: – споезиа сахашәалом, акәымзар, – ҳәа даагылон.
Иҵабыргыҵәҟьаны, абри алитературатә жанр аҿгьы уи абаҩхатәра иман, амала иахьынӡа илшоз амаҵ имуит, игәыгәҭаижьит умҳәозар. Ус шакәу арҵабыргуеит «Актк змоу апиесақәа» ҳәа захьӡны 1957 шықәсазы Аҟәа иҭыҵыз аизга иану искетч «Рҽазыҟарҵеит» Уи адагьы
араҟа иануп: Шә. Ԥачалиа. («Аколнхара иацәыбналаз»), Ал. Лашәриа («Иҭабуп, аҩыза, ателефон»), Ш. Ҷкадуа («Аҩбатәи акт», «Џьит», «Исхароузеи сара»), В. Ҷиҷериа – («Ҩ-мҩакы») Ал. Хәаҭланӡиа («Ачабаба»), Хә. Џьопуа, Ал. Хәаҭланӡиа («Ауаҩи ауаҩреи»), Р. Џьопуа («Адиректор иԥҳа») рскетчқәа, рпеиса кьаҿқәа.
Кәасҭа Герхелиа искетч «Рҽазыҟарҵеит» аҟны иаҳирбеит абжьаратә ҵара ианалга ашьҭахь еиҳау аҵараиурҭахь аҭалара зҽазызкыз, аха иазыҟаҵамыз ҩыџьа абитуриентцәа рхаҿсахьақәа. Урҭ ҭихит зынӡаск иҵәылымхыкәа, уархәыцыртә аиумор зҩыда аҵаҵаны, алаф агәылжжуа. Ари аԥҵан иаҳхысыз XX ашәышықәсқәа 50-тәи ашықәсқәа рҽанеиҩыршоз (усҟан автор ихаҭагьы дыстудентын) аамҭазы. Изхысҳәаауа, абыржәы уанаԥхьогьы аскетч аперсонажқәа Дыгәеи Сырмеи угәалазыршәо, ирзааигәо ҳҿар рыҩнуҵҟагьы иуԥылоит, аамҭак ишатәымгьы иахьеиқәҿырҭуа ыҟоуп. Убригь зызҳәо аԥсҭазаара аҵабыргхаҭа ииашаны азнеира, бла ҵарыла абара ауп, избанзар, аперсонаж идҳәалоу адеталь иага ихәыҷызаргьы досу дызлаҟоу уақәшәаны данааурԥш, исахьа анҭух, аҭахызаргьы дҵоураз, дҵоурамыз дызхамышҭуа аԥхьаҩ даиоуеит. Убас иҟоуп азоуп Кәасҭа Герхелиа искетч «Рҽазыҟарҵеит» иахьагьы, 50ҟа шықәса еиҳангьы ишахыҵуагьы иугәаԥханы узаԥхьо, угәы зақәымҿыӷьуа.
Ашәҟәҭыжьырҭа «Алашара» Аҟәа 1983 шықәсазы иҭыҵит, «Аччареи агәырӷьареи» ҳәа зыхьӡу, қҭык змоу апиессақәа реизга. Уи еиқәиршәеит апоет, апрозаик, аиҭагаҩ Платон Бебиа, арецензиа аиҭеит, академик Сергеи Зыхәба.
Аизга иагәылалеит амҵақьақьара, аҵарҭышагара уҳәа ауаажәларратә ԥсҭазаара, иаԥырхагоу, иҽеим ахымҩаԥгашьақәа ҿаԥызҽуа ҳаԥсуа драматургцәа Шоҭа Ҷкадуа, Алықьса Аргәын, Рушьни Џьопуа, Кәасҭа Герхелиа рҩымҭақәа.
Ари аизга редакторс дамоуп абаҩхатәра змоу апоет Инна Аҳашԥҳа. Ашәҟәы иацу аннотациа хәыҷы иаҳәоит: «Ашәҟәы ҳреспублика ақыҭақәеи ақалақьқәеи ркультура ҩнқәа рҟны еиҿкаау ахаԥшьгаратә-сахьаркыратә драматә кружокқәа рхы иадырхәар рылшоит» ҳәа.
Кәасҭа Герхелиа искетч «Иабасҭахыз уҳәарауазеи» акәзар, атема азкуп ҳаԥсҭазаараҿы имыцхәны, ижьымдырны, иаҭахымкәа иаланагалаз, нас еиҳа-еиҳа итәӷәырԥссо зҿыназхаз ашьцылара бааԥсқәа ируаку апротекционизм иаҿагыланы ақәԥара. Аскетч «Иабасҭахыз уҳәарауазеи» персонажцәас иалоуп ҩыџьа ауаа: Денуар Сардианиԥа – аҭыжьырҭақәеи акьыԥхьреи русқәа ирхылаԥшу. Ҭас Ҭасманиа – ашәҟәыҩҩразы махәҿеилҳәала иқәԥо (изҵшьу ажәа амацарагьы иаҳәоит уи дзакә поету).
Абарҭ ауаа рдиалог ала иааԥшуеит автор игәҭакы, ииҳәарц ииҭаху. Уи иҿаԥиҽуеит, дрықәыӡбоит аԥсҭазаараҿы аԥырхагара ҟазҵо ашьцыларақәа. Убарҭ иреиуаз Асовет Еидгыла адәныҟатәии аҩнуҵҟатәии аӷацәа аилажьрахь ахы андырха нахыс, апротекционизм еиԥш иҟаз ацәырҵра бааԥсы еиҳагьы аҽарӷәӷәеит, азинтә мчқәа ҵнашәаауа иалагеит, избан акәзар, уала-ҭахыла, ҵарҭышала акадырқәа ықәдыргыло иалагеит, азанааҭтә дырра рхахьы иаамгаӡакәа, ацәгьа зузгьы иахьырхәра ацымхәрас дҿырхуа иалагеит, уалаҭахыла, ма ахә ихшәааны (аҵарҭыша ганы). Абри аамҭаз ауп Кәасҭа Герхелиа искетч, ҳзыхцәажәо аниҩыз. Усҟан акәым, иара иахьагьы даҽа политикатә-социалтә қәыԥшыларак аҿы ҳшыҟоугьы хаҳара алоуп. Автор искетч хәыҷы ацәа иҭакӡаны, насгьы имырхьааӡакәа, сиужет мариала иахьахьуа иақәшәо дақәыӡбоит азҵаара ду – апротекционизм ҳәа изышьҭоу. Изааӡарызеи, уи иахьатәи ҳаԥсҭазаараҿгьы аҭыԥ амоуп, иааузымычҳартә аҟынӡа. Убри аганахьала уахәаԥшуазаргьы, Кәасҭа Герхелиа искетч «Иабасҭаху уҳәарауазеи» актуалра амоуп, изҿагылоу ауаа ԥаршеиқәа абонаҵы ақәԥара алшо иҟоуп.
568
Ари ашьцылара бааԥсы иаҿагылан иақәыӡбо апоет Ҭас Ҭасманиа ажәеинраалала дызҿагылаз ацәырҵра акы, ахьыӡҵәҟьагьы ииашаны изыҩуам иара дшашьҭоу: «Апортиакцинизм» ҳәа ауп. Ҩбагьы, Ҭас иажәеинраала зҿаиргыло анегативтә цәырҵра, иара ихаҭа амаҵ аура даҿуп, сажәеинраала аредактор имкьыԥхьит, шәсыцхраа ҳәа Денуар Сардиан-иԥа иҿы ашшра, хеиҭаҳәара днеит. Уажәы ҳаԥхьап акы, аҩымҭа хзыркәшо, ҩбагьы, уи аидеиатә ҵакы зырӷәӷәо анҵәамҭа:
Денуар. Иудысныҳәалоит Ҭас, ажәеинраала бзиа уҩит.
Ҭас. (дхәантеи-сантеиуа). Иҭабуп, Денуар Сардианиԥа, издыруеит шәарҭ есқьынагьы сшеилышәкаауа.
Денуар. Иҟоу удыруама, Ҭас!
Ҭас. Ыы?
Денуар. Иаахтны иуасҳәоит абри уажәеинраала
акьыԥхьра аҭахӡаҵәҟьам!
Ҭас. Ишԥа? Избан?
Денуар. Избанзар, уи ақәкы нагӡаны иалгеит, шьҭа
убри инахыҳәҳәаны џьара хәарҭарак алангьы избом. Ҭас. Иш... ишԥа?
Денуар. Иаахтны иаҳҳәозар, ателефонгьы сасуам, Ҭас! Ҭас. Аха, Мшәан...
Денуар. Аха, мшәан, уара ухаҭа уами уи зҳәо...
Ажәеи ауси еимадазароуп, Ҭас! Уара ушәҟәыҩҩыми!.. Ҭас. Избан. Ден...
Денуар. Иазхоит Ҭас! Есқьынагьы амҟәыба аӡы аанагом... Наҟ иуман уца уажәеинраалашәа иҟоу! Аринахысгьы... и вообшьче...
Ҭас. (днеиқәаҳауеит. Илақәа ҭызза дыԥшуа дтәоуп, ажәлар рахь ихы рханы). Ухәыцыр иара ус акәыҵәҟьами уара. Унан, снапы ԥҵәааит сымҩа схала ишԥаски?! Иабасҭахыз уҳәарауазеи абри апортекционизмгьы сыԥхамшьоуп акәымзар!..»*.
* Аччареи агәырӷьареи, актык змоу апиесақәа. Аҟәа: Алашара, 1983. Ад. 43–44.
569
Кәасҭа Герхелиа ипиесақәеи искетчқәеи ирызкны ҳҵарауаҩ ду, академик Сергеи Лад-иԥа Зыхәба «Зҿахәы аҳәара иахгәаҟуаз апоет» ҳәа хыс измоу, ажурнал «Алашара» адаҟьақәа рҿы иикьыԥхьыз астатиаҿы абар ииҩуа: «Аинтерес рыцәмӡыц Герхелиа иҩымҭа апиесақәеи аскетчқәагьы. Урҭ рҿы асатиратә мцабз рызкуп ҳабзазараҿы аԥырхага ҟазҵо ауаа ҳәаш-гашцәа»*.
Кәасҭа Герхелиа илитературатә ҭынха анҭуҵаауа,
уҿаԥхьа иаацәырҵуеит алитературазы ихадароу даҽа жанркгьы дшамароу. Уи акритика ауп. Абраҟагьы Кәасҭа Герхелиа, иҵабыргыҵәҟьаны, дышхәыдамыз, абаҩхатәра шимаз мҩашьо иаҳдырбоит инапы иҵыҵыз илитературатә-критикатә статиақәа, еиҳарак аҟазара иазкыз. Ииашоуп, урҭ хыԥхьаӡарала ирацәам, аха шәагазагас иамоу ахыԥхьаӡара акәӡам, астатиақәа рхаҭабзиара рыҩаӡара ахьынӡаҟоу ауп. Урҭ рхаҭабзиара шыҳараку атәы рҳәахьеит аӡәымкәа-ҩыџьамкәа ҳҵарауаа дуқәа – Шоҭа Салаҟаиа, Сергеи Зыхәба, Валери Бигәаа... Кәасҭа Герхелиа изыркыз рыстатиақәеи рықәгыларақәеи рҿы.
Аурыс критик ду В.Г. Белински «аҟазара ахкқәа зегьы апоезиа реиҳауп» ҳәа иаликааз ажанр аҿы абаҩхатәра змоу ауаҩы илшоит егьырҭ алитературатә хкқәа рыҿгьы (апроза, адраматургиа, акритика, апублицистика) аҩымҭа шьахәқәа аԥиҵар. Ус шакәу асахьаркыратә литература нахьхьиӡа аахыстәи аҭоурых шаҳаҭуп, араҟа салагом адунеи литература аҟнытә изырҵабыргуа афактқәа раагара, мацара, иаҳгәалаҳаршәап аԥсуа литература ахаҭарнакцәа рахьтә ԥыҭҩык рыхьӡқәа: Баграт Шьынқәба, Қьаазым Агәмаа, Гьаргь Гәблиа, Алықьса Лашәриа, Борис Гәыргәлиа, Мушьни Лашәриа, Владимир Анқәаб, Витали Амаршьан. Платон Бебиа...
* Сергеи Зыхәба. Ахәышҭаара амца мыцәарц. Аҟәа, 2006. Ад. 338–346.
570
Араҟа зыӡбахә сҳәаз зегь раԥхьаӡагьы ипоетцәоуп, нас ауп ианпрозаикцәоу, ианҵарауаау. Ари афакт аурыс критик ду ихшыҩзцара зеиӷьаҭам ала ишьақәнарӷәӷәоит, апоетцәа асахьаркыратә литератураҿы рдоуҳатә ԥсымчхара амҽхак шыҭбаау, аныррагьы шҵаулоу. Амала уи ахшыҩзцара изаҟаразаалак иазыларҟәуам апрозаик иҵакы, алитератураҿы имоу ароль. Уимоу, асахьаркыратә литература аидара ахьанҭара зегьы реиҳа изқәыӷәӷәо апроза ажанр ауп. Еиҭасҳәоит, убас шакәугьы, апоезиа атәы зынӡа даҽакуп, даҽа цәаҩак, ҟазшьа ҷыдак амоуп ауаҩы идоуҳатә ԥсҭазаараҿы. Уи иаҵаҵәаху амаӡа, иҟалап, иахьа уажәраанӡагьы инагӡаны иҭҵаамзаргьы, иаҳзымдыруазаргьы, избанзар, уи зхылҵуа, шьаҭас иамоу, ԥсыс иахоу зны иҟәымшәышәу, зных иџьбароу ауаҩытәыҩса ицәанырра ауп.
Сыззааиуа, Кәасҭа Герхелиа иоуп. Уи аԥсабара аҽамыркаҷбеикәа инаҭеит апоетҵәҟьа ибаҩхатәра, насгьы алитературатә критика аҿгьы иҿахәы иҳәартә еиԥш.
Аԥхьаҩ, уажәы хыхь иаҳҳәаз ахшыҩзцара арҵабыргразы, ҳалаԥшҳәаа иҵаагап апоет Кәасҭа Герхелиа иҭынхаз илитературатә-критикатә статиақәа, зегьыҵәҟьа ракәымзаргьы, еиҳа иҟазшьарбагоуп ҳәа ҳгәы иззаанагақәо алкааны.
Кәасҭа Герхелиа икритикатә статиақәа рҿы зегь раԥхьаӡагьы иубоит ирҟазшьаҷыдароу акы. Уи убри ауп: алитературатә критика ажанр аҿгьы идырра шҵаулоу, урҭ хазырҭәаауа агьама ҳарак шимоу, исахьарку ажәа ҳаҭыр шизақәу, иааигәаӡаны ишиныруа, доуҳатә малны дшахәаԥшуа. Иҩызцәа ашәҟәыҩҩцәа рҩымҭақәа дрыхцәажәома, мамзаргьы алитературеи аҟазареи ирызку иактуалтәу атема далацәажәома, зегьы рҿы имҩашьо иааԥшуеит зылаԥшҳәаа ҭбаау, иҵауланы ихәыцуа поет-критикны. Ипублицистика атәы ҳҳәозаргьы аамҭа агәеисра иныруан, уи аӡеибафара далԥшны иибоз иаҳауаз рацәан, насгьы ииашаны ахәшьара рыҭара илшон политологк иаҳасабала. Абри азҵаараҿы Кәасҭа Герхелиа иазыҟаҵаз занааҭуаҩын, асовет аамҭазы Бақәатәи иреиҳаӡоу апартиатә школ далгахьан. Уи аҵараиурҭа инаҭазгьы маҷӡам, ҳауаажәларра рполитикатә-социалтә ԥсҭазаара дагәыланарԥшит, идунеихәаԥшышьа арҭбааит.
Кәасҭа Герхелиа истатиақәа шәагаала ихәыҷы-иду неиҩымсрада зегьы аԥхьаҩ аинтерес икыртә иҟаиҵон, избанзар урҭ рызкын алитературеи аҟазареи знапы алакыз, иазааԥсоз ауаа, насгьы уаанӡа идырым, иҿыцу акы иҳәон ҳлитература адаҟьа иатәышьҭрахартә еиԥш дахәаԥшны. Ус шакәу амҳәаӡои Кәасҭа Герхелиа истатиа «Ашәа ихьаа иахҽыган» ҳәа хыс изманы агазеҭ «Аԥсны ҟаԥшь» ианиҵаз аҩымҭа хәыҷ амемуартә литература ажанр иатәышьҭроу. Ҳара уи ҷыдала иаҳзааигәазтәуа факторуп уаҟа, штрихқәак ракәзаргьы, иаабо апоет гәлымҵәах Қьаазым Агәмаа иԥсҭазаара аҵыхәтәантәи аамҭаз дычмазаҩны данышьҭазтәи епизодқәак, иаазырԥшуа иӷәӷәаз ихаҭашьатә ҟазшьа.
Астатиа иаҳәо ахҭыс ҟалеит иаҳхысыз XX ашәышықәса актәи азыбжа анҵәамҭазы. Усҟан аԥсуа жәлар рзы аамҭа уадаҩын, Аԥсны абызкаҭаҳа еиԥш, ақырҭуара ахаԥаны иҟан. Аха аԥсуара згәы азыбылуаз ҳашәҟәыҩҩцәа, ҳҵарауаа убас егьырҭ ргәы камыжькәа иахьынҳалан иркын рдоҳатә культура иаҵанакуаз асферақәа зегьы. Аԥсны ашәҟәыҩҩцәа Реидгылаҿ аус руан Иван Ҭарбеи Алықьса Џьонуеи. Кәасҭа Герхелиа урҭ рахь иажәеинраалақәа иманы амҩахыҵра далагахьан. Уи ацхыраара ииҭарц дидырҵеит Қьаазым Агәмаа, избанзар, уи агазеҭ «Аԥсны ҟаԥшь» аредакциаҿы аус шиуазгьы, консультантс дыҟан Аԥсны ашәҟәыҩҩцәа Реидгылаҿгьы. Апоет қәыԥш, Қьаазым Агәмаа иҩны даннеи дычмазаҩны дышьҭан. Ахьаа ӷәӷәала ишицрыхозгьы, амҩа иаша дықәызҵашаз акыр абжьгара бзиақәа
ииҭеит. Астатиаҿы иаарԥшуп Қьаазым Агәмаа ихаҿсахьа хазырҭәаауа адетальқәа маҷымкәа, иаҳҳәап, ихьаа иахҽыган дшахәаԥшуаз ашәа. Абри аиԥылара ауп Кәасҭа Герхелиа ажәеинраала «Ахәра ашәа» изырҩыз, уи аҩада сахцәажәахьеит. Уажәы аԥхьаҩ ухаҵкы, астатиа «Ашәа ихьаа иахҽыган» ишеибгоу иаазгоит, избанзар уи ҳпоет ихаҿсахьа лаша хазырҭәаауа факторуп.
Абар ахаҭагьы: «Аамҭа аҽақәыршәаҩцәеи мчра злоу ахьынҳалацәеи ирҷыданы, ауырҭ иҭнацаз апҟазаҵәқәа реиԥш, згәы былӡоз аӡәык-ҩыџьак ҿыц ркаламқәа шьҭырхуан, урҭ хьышәшәа-ԥышәшәа инеиуан аредакциа заҵәи ашәҟәыҩҩцәа Реидгылеи рахь. Усҟан ашәҟәыҩҩцәа Реидгыла амаҵ азызуаз Иван Ҭарбеи Алықьса Џьонуеи, ҿыц аҩра иалагаз аӡәы игәаӷьны рышә ҳанхыҵыр, аӡын ҵыҵындра збаз иеиԥш ҳџьашьаны, иаҳзырура рзымдыруа иҳаигәырӷьаҵәа ҳхы-ҳгәы ршьышьуан. Амҩақәҵаразы ҷыдала ашәҟәыҩҩцәа еиҳабацәа ҳрыдырҵон. Сара сидырҵеит Қьаазым Агәмаа. Сахьиқыҭатәыз азы акәхап. Усҟан иара аибашьраҿы иоуыз ихәрақәа хҭәасаан дцәарҭанхаланы дшыҟазгьы, икалам аакамыршәкәа аус аируан. Лассы-лассы дцәырҵуан акьыԥхьаҿы. Убри еиԥш аҭагылазаашьа аан, «Аԥсны ҟаԥшь» аномерқәа рҟны инеиԥынкыланы ишеибгоу уи иповест «Абаандаҩы» акьыԥхьра, егьырҭ иажәабжьқәа еишьҭарххы-еишьҭарххы рцәырҵра алитературатә ԥсҭазаараҿы хҭыс дуун. Исгәалашәоит Анатоли Аџьынџьал, Мушьни Миқаиа, Шьоҭа Салаҟаиа уҳәа назлоу аҿар, усҟан Аҟәатәи арҵаҩратә ҵараиурҭа аҟны алитературатә гәыԥ аиҿкааҩцәа, уи игәамчхареи, иусушьеи, иҩымҭақәеи рыхцәажәара, иԥсҭазаара алацәажәара шаҟа гәазырхаҵара ҳнаҭоз, легендартә фырхаҵак иеиԥш анырра шаҳзыҟанаҵоз.
Сара ԥыҭракгьы сыԥхашьаны сзымнеит иара ишҟа. Иара сыӡбахә иарҳәахьан, дысзыԥшын. Ҽнак, изулак
изгәаӷьит, стетрад хәыҷқәа сыманы снеит иара иҟны. Раԥхьа, Ӷәадаа шыҟоу-ишану ҳәа днаразҵаа-ааразҵаақәеит. Дахьцәажәоз игәасҭон, уи ихьаа дшаргәамҵуаз, аха мчыла ишиҵәахуаз; игын, дцәышӡа, ахьаа дафан, аҵыкәкәара даҿын, ицәеи-ибаҩи еикәыршаны акәын дшыҟаз. Сара сахьтәаз исцәымыӷханы сҳәыҵәыҳәыҵәуан. Аха уеизгьы сыдирԥхьеит стетрадқәа, ирыгыз, ирыбзаз, иҟаҵатәыз сеиҳәеит. Еиҳарак иаликааит ажәеинраала «Аԥсуа шәақәа» захьӡыз. Исымаирҽхәеит аԥсуа жәлар рашәақәа ус схы-сгәы рзышьҭны сахьрызхәыцуазы, аха иазхом иҳәеит урҭ еиқәыԥхьаӡаны бзиа шәызбоит ҳәа рызҳәара мацара. Еиҳа еиӷьуп ҳәа иԥхьаӡеит ашәақәа руак ҷыдала иалкааны, иаҳҳәап, «Ахәрашәа», ма «Ахаҵарашәа», ма «Аиргь ашәа», дасыу аԥсҭазаараҿы иҟарҵо анырра поезиатә ажәала иаарԥшызар. Анаҩсан, акыр алитературеи аԥсҭазаареи рызҵаарақәа дрылацәажәеит. Аҽны исаҳаит ԥсраҽнынӡа исхамышҭуа ажәа ҟәышқәа, ажәа рхәыцгақәа. Аха урҭ ртәы даҽазны. Уажәы ҳаззааиуа зынӡа даҽакӡоуп.
Ԥыҭрак иааҭынчрахеит. Сара исаҳаз ажәақәа сымҵарсны сыргон џьара. Иара игәы ҩарханы дхәыцуа аҭуан даҵаԥшуан.
– Ааи, сабиц, – иҳәеит иара аҵыхәтәаны, илахь еизырҵәаны ахьаа чҳауа. Сара аҭҳарцәҳәа «сааит арахь». Сааиҵаӷәӷәан ибыл-былуа сгәышԥлымҳа ак ныҵалеит. Иханы игылаз астол хәыҷы иқәыз ақьаадқәеи аҩыгеи сылаԥш нархызгеит. Урҭ рнаҩс иқәын хәшәгәарҭак.
– Уажәы ахәшә бзиақәа ҟалеит – сҳәеит сара, ак ҳәатәуп ҳәа, – шәыбзиахоит, аҳақьымцәа шәыцхраап, – сзажәра сацәыԥхашьан, аҵыхәтәантәи ажәаҿы сыбжьы аасымпыҵабаӡеит. Егьашәымҳәан, жәибжь шықәса ракәын исхыҵуаз.
– Иаҳауеи, сабиц, – еиҭеиҳәахт уи аҭуан даҵаԥшуа, сара сакәӡамкәа уахь даҽа џьоукы драцәажәозшәа, –
изыԥсуозеи абыржәы имшынха ихшхыҵәаны хәрашәак аҿаанахар... – нас дхәыц-хәыцуа инациҵеит, – исԥеиԥшыз здыруазшәа ахаангьы ашәақәа зегьы иреиӷьасшьон иара... Аибашьраҿы санырхә, сахьышьҭаз сыбжьы мыргаӡакәа исҳәон гәаныла... ацәа сынҭанагалар, ԥхыӡла ишысҳәо сыбжьы сарҿыхон... Уажәгьы убри саҿуп, бжеиҳан санзмыцәо... схала, исыцызҳәагәышьода?..
Сара исаҳауаз сарҩашьын слымҳа ҵууы ҭго стәан, ак схароушәа сылаԥш ицәыхьчо. Аха нас сыԥсасизшәа маҷ-маҷ соунажьуа, «Азар» заҳаз аҽыҩ еиԥш, сгәы ҭамгыло инасыҵасит; уи иаҭахын ак снарҳәарц, аха сыбз дысызшәа исыххәыцуамызт. Ҳшеибарххоз иԥҟьашәа сыбз ааунашьҭын, «сара ишәыцсымҳәои» – сҳәеит, схаан исмаҳаӡац бжьык ала. «Сара ишәыцысҳәоит» – еиҭагахт, уи исзымдыруаз сыбжьы ӷьаҵәы-ӷьаҵәуа, сыҟәнышәымшьозар, саргьы исылшо акыҟақәоуп сҳәарашәа.
Қьаазым ихы ахчы ишылаз ԥшьшьаала сышҟа иаахьаирҳәын, сыгәра имгошәа, скылкааны днасыхәаԥшит, сыбла данынхыԥшыла, игәы иаанагоз здырхуада, маҷк дааԥышәырччашәа иуын, ҩаԥхьа, аҭуан даҵаԥшуа, ибжьы ныҵакны, аарлаҳәа иуаҳартә иҭааӡа иаацәыригеит. Саргьы абри анбасаҳари ҳәа сгәыкӡаны сыԥшызшәа, мчыла ирызнымкылаз алаӷырӡ еиԥш, аҳәҳәыҳәа инақәсырӷызит. Ибжьы сҽақәыршәа-ҽақәыршәо сышнеиуаз, сааҭамамхаӡан, аҩынтә раан ахапагьы ааимыздеит. Маҷк инышьҭыҵит ҳашәабжьгьы. Ҳабжьы заҳаз Қьаазым иҷкәын Бено, ишәҟәы кны егьи ауада ашә даалагылан, дԥышәырччо даҳзыԥшуан. Убри аамҭазы гәыла ҷкәына – хышк (сымҩашьозар, уи Вова Дарсалиа иакәын) дааин Бено диԥхьаны дигеит Ишызбоз ачымазаҩ еиҳа даалахҿыххеит, ихԥшша иҟаз иқьышәқәа иаагәоуҭартәы шәахәак нарықәхәмарит.
Ԥсынҵыр дуреи, бзиареи-чызареи иҟоу зегьы рыла дансықәныҳәа ашьҭахь, ажәлар рашәақәа рылацәажәара далагеит. Игәалаиршәеит аибашьра ҟалаанӡа Ӷәадаа рыҷкәынцәа еиҵаҩҩы ишыҟаз, уа инхоз абыргцәа бзиақәа хьыӡҳәала дрыхцәажәеит, урҭ ажәа ҟәыши ашәаҳәареи рзы аӡәы ишиҵамхоз игәы аладуны. Игәалашәеит Ашәы Ҭаҭауаз иԥхьарца, Матуа Лагәысҭан ичамгәыр, илафқәа. Хьаас икит аԥхьарца абжьаӡра иахьаҿыз. Машәырны иақәшәоу, иӡбны иҳәоу здырхуада, «ҳусқәа ԥыҭрак ас ианца, ибжьаӡгәышьоит ҳаԥхьарца» ҳәа иажәа иналеиҵеит иара даақәыԥсычҳан. Аԥхьарца ианҵаны «Ахәрашәа» знык азыӡырҩра аҽыкәаша иаԥсоуп, – иҳәеит уи сара сандәықәлоз. Сара схы иадысҵеит уажәшьҭан санаауа аԥхьарца ԥшааны иааганы ишизасырҳәо ала. Аха самхаццакызаап. Уи ус зынагӡара мариаз усмызт усҟан. Уи сацәыԥхашьаны ишҟа уаҳа сахьзымнеиуа гәҭыхас ишсымаз сыдҵа анагӡараҿы исыцхраарашәа сзыргәыӷыз, иахьа-уаҵәыҳәа сышдырԥшуаз, дук мырҵыкәа наӡаӡа еиқәтәагәышьеит апоет игәеисра. Мшаҽнеиԥш сгәалашәараҿы игәҭыхаха инхаз абри ахҭыс азхәыцра иахылҵыз жәеинраалоуп «Ахәра ашәа».
Абаҩхатәра еицамк змаз апоет, апрозаик Ҷыҷыкәа Џьонуа иԥсҭазаареи ирҿиамҭақәеи ирызкны ҳашәҟәыҩҩцәеи, ҳҵарауааи еиуеиԥшым аамҭақәа раан астатиақәеи аҭҵааратә усумҭақәеи маҷымкәа иазыркхьеит, ахәшьара ҳаракны иарҭахьеит, акритикатә згәаҭақәагьы нацҵаны.
Изхысҳәаауа, Ҷыҷыкәа Михаил-иԥа Џьонуа диижьҭеи 50 шықәсаҵра иадҳәаланы Кәасҭа Герхелиа ииҩыз астатиа неиҵых «Зымҩа ҭбаау ашәҟәыҩҩы» ҳәа хыс измоу, агазеҭ «Аԥсны ҟаԥшь» аҿы иикьыԥхьыз ауп. Уи астатиа шиубилеитәызгьы, амҽхак злаҟаз ала рацәак аҽҟьарҭа шинамҭозгьы, иааџьоушьартә аҟынӡа еилырфаҷа аԥхьаҩ изнеигоит, аилкаа ҭбаа ииҭоит Ҷыҷыкәа Џьонуа ирҿиаратә хаҿсахьа. Автор ихыркаау ажәала
иаҳирбоит уи дызнысыз имариамыз иԥсҭазааратә мҩа. Насгьы, астатиаҿы зегьы реиҳагьы ихадараны улаԥш иҵашәоит ипоезиазы, ипрозазы инымҩатәны, аха аргәыментла, хшыҩзцарала ирҵабыргны ирымоу изларылукааша, рхатә ҷыдарақәа, жәаҳәарада, аҩымҭақәа излиааз асовет аамҭа иацәхьаҵны акәымкәа иара ишахылҵышьҭроу мҩашьо иамаданы. Иара убас астатиа «Зымҩа ҭбаау ашәҟәыҩҩы» зыбла ҵару аԥхьаҩ иадибалоит излаҟоу аҷыдарақәагьы. Уи убри ауп, Кәасҭа Герхелиа критикк иаҳасабала Ҷыҷыкәа Џьонуа ирҿиамҭақәа дышрыхәаԥшуа, иҟаиҵо ахәшьарақәа иҿыцуп уҳәартә иҟоуп, уаанӡа егьырҭ авторцәа ирҳәахьоу агәаанагарақәа рышьҭа дхымлакәа ихатә критикатә хшыҩзцарақәа роуп аԥыжәара змоу.
Араҟа иазгәасҭаз аҷыдарақәа идырҵабыргуеит апоет, критикк иаҳасабалагьы дышхәыдам, асахьаркыратә ҩымҭа изыԥсоу ала аҭҵаареи ахәшьара аҭареи шилшо. «Ашәҟәыҩҩ №. Џьонуа ибла ҵарқәа игәарҭоит аԥсҭазаара иҵәахны иамоу асса-мыссақәа «аҩсҭаацәа» реиԥш ицәыҵатәаны иумбаӡакәа, нас адуқәа зхылҿиаауа, иагьилшоит, абри шыҟоу абас ауп, абри зыхҟьаз абри акәзаап ҳәа еилыкка, аԥхьаҩ ибартә еиԥш аҟаҵара», ҳәа – зынӡа ииашаны иҩуеит Кәасҭа Герхелиа. Апоет ихаҭашьатә ҟазшьа атәы зҳәо абар даҽакгьы: «№. Џьонуа иҩымҭақәа ирныԥшуеит иара ихаҭа иҟазшьа. Шамахамзар, иажәеинраалақәа рҿы иубом аӷьӷьа-агәгәа зыхго аформа, ипроза акәзар, иара убас абжьы мырдукәа иаҳәоитаду.Убасаупдшыҟоуихаҭагьы. Мшаҽныинаркны иахьагьы уи гәамҵ-хамҵк изымдырӡо ҭынч инаигӡоит ҳлитератураҿы аҭакԥхықәра змоу аус дуқәа. Уи илахҿыхреи, иҭынчреи, иусуреи уанрыхәаԥшуа абриаҟара еибашьреи гәаҟреи ибахьеит акәым Б. Шьынқәба Леонид Лунин изы иҳәеит еиԥш «Ӷак дишьхьеит ҳәа узҳәарым».
Кәасҭа Герхелиа Ҷыҷыкәа Џьонуа ирҿиамҭақәа ирзикыз астатиаҿы иҟоуп иҵегьы уззааҭгылаша
ахшыҩзцарақәа, урҭ иаадырԥшуеит аҩыџьагьы – изҩызгьы иззикызгьы – рбаҩхатәра иаҩыҵакны иамоу, иааӡаз, даҽакала иуҳәозар, занааҭуаак раҳасабала рхаҿсахьақәа.
Кәасҭа Герхелиа илитературатә-критикатә статиақәа ирымоуп иуарла-шәарлоу, насгьы ихала мацара итәуп ҳәа ззуҳәаша иоригиналтәу, аҩада зыӡбахә сымҳәаз даҽа ҷыдаракгьы.Абар уигьы.Уи астатиа ззикуа авторцәа рҿиаратә ҟазшьалеи, цәаҩалеи, дунеихәаԥшышьалеи, хәыцшьалеи ишеиԥшым аҵубаартә еиԥш иақәыршәаны ауп ахы инаркны аҵыхәанӡа ишеиҿикаауа, ажәакала, ишиҩуа. Аригьы, жәаҳәарада, ҟазароуп, дзыхцәажәо амаҭәар, мамзаргьы иобиект инаӡа-ааӡаны адырра ауп иаанаго. Абраҟа исҳәаз ахшыҩҵак ишҵабыргхаҭо имҩашьо иубоит егьырҭ зегьы ҳарҟәаҵыргьы, ҳпоетцәа Ҷыҷыкәа Џьонуеи Сарион Ҭаркьыли ирзикыз астатиақәа рымацара еиҿырԥшны урыԥхьаргьы. Уаҟа иааԥшуеит Кәасҭа Герхелиа акритика ԥсабарала иаҭаху ацәаҩа, амаӡақәа шидыруа, адырра мацара акәымкәа, аҭҵаараҿгьы ахархәара шилшо, дшамароу. Ус шакәу агәра ҳнаргоит араҟа иаазго аҿырԥштәқәагьы: «Аҽырҭынчра аздырӡом Сарион Ҭаркьыл иҽыҩ-поезиа, уи аҳаракыра иахылҵыз арҩаш еиԥш, еибах-еибафоит, иқәуп инымҵәаӡо амҩа. «Ахаҳә џьарак ишьҭоу хәытәуеит» рымҳәои. Аԥсҭазаара аиқәырхареи арҿиареи рҿы иҟаӡоу џьарак аанымҿасроуп, аанҿасрада аҩроуп. Иуҳәар алшоит, Сарион Ҭаркьыл ипоезиа зегьы афилософиатә ҵакы иалеитмотивуп ҳәа абри ахшыҩҵак.
Апоет иҽыҩ-поезиа иамоуп аҩышьа ҟазшьа ҷыда. Уи ашьапышьҭыбжь гәар-гәар ахга улымҳа ҵнахуам, ишьҭхысаа иахьцо аҳауеиԥш иласкәантроуп. Аха инеиуам уи ус баша, ахы ахьынахоу, ицом аԥсҭҳәеиԥш аԥша ахьасуа. Иара иамоуп ақәкы изхымсуа изҵымсуа. Уи аԥсҭазаара амҩоуп. Насгьы, иҩуам иара ахеиқәырхаразы
мацара – иамҩатәны аԥсы рханаҵоит акәша-мыкәша иҟоу зегьы актәи аскрипка иашьашәаланы иакәҵәиашо, иацгыло егьырҭ ашьҭыбжьқәа реицылара асимфониа шахылҵуеиԥш. Ажәакала, апоезиа аԥсҭазаара иахылҵуеит, иара аҟазшьа ҷыда – аҩрала аԥсҭазаара шьақәнархоит. Иҵегьы инарҭбааны иаҳҳәозар, адунеи аҿы ҭышәынтәалара змаӡам аикәшара, аиԥхныҩлара, аикәҟьашара роуп адунеигьы еибаркны изкыу. Уи ус иҟан, ус иҟазаауеит. Аха, зегь зхаҳҳәаауа, Сарион Ҭаркьыл абри аԥсҭазаара азакәан, усҟан даныстудентыз ҿыц дышьҭызхыз аха зеилкаара нагӡаны имамыз, нас заҵа дшәыцыԥхьаӡа иахьгәылиршәоз, «амаӡа» ахьаҵидырааз ауп».
Сарион Ҭаркьыл дызҵанакуа абиԥара рзын Кәасҭа Герхелиа ииҳәо акәзаргьы аиашахаҭа ауп: «Апоет Сарион Ҭаркьыл дызҵанакуа абиԥара аԥсуа литератураҿы, ирзуҳәар алшоит, насыԥ змоу абиԥара ҳәа. Урҭ ркалам шьҭырхит, Дырмит ду зшьапы икыз, аха аамҭа амыҟәмабарақәа ааха ӷәӷәақәа знаҭаз, уи ала иӡрыжәханы, здацқәа ашьанҵа иаарбны зҽеиқәзырхаз алитература ҿыц ааԥынра аназгылоз аамҭазы. Иқәлацәа зегьы реиԥш, абри аус иуҳәар ауазар, аиҭаҿиара апроцесс амҩа ихы-иԥсы, имч-илша, азкны данылеит Сарион Ҭаркьылгьы».
Кәасҭа Герхелиа ихаҭа дызлапоету, насгьы ихатәроу злаиакәу ала, ибзианы еиликаауеит, мамзаргьы иаҵибаауеит Сарион Ҭаркьыл ипоезиа аханатә излеибарку «амаӡақәа», ирыҵаҵәаху афилософиатә хшыҩзцарақәа, ажәакала, ахаҭашьатә ҷыдарақәа. Зынӡа диашоуп уи абас аниҩуа аамҭазы: «Ақыҭа, ашьха, ага Аԥсадгьыл, аԥсабара, абзиабара, аџьа, ауаҩы, ауаҩра, аиҩызара, ацәгьеи абзиеи реиҿагылара уҳәа ртәы зымҳәо ажәеинраалақәа рышәҟәы ҟалаӡом. Абарҭқәа зегьы амҽханакуеит Сарион Ҭаркьыл ипоезиа. Аха аус
злоу уи иара заҵәык итәала, иара идунеихәаԥшрала аартра ҿыц ҟаҵаны дазнеины, ҳарҭгьы уажәраанӡа иҳамбоз ҳарбаны, идунеи ҳалагаланы, ҳаиқәыршаҳаҭны, иҩымҭақәа рыгәра ганы иҳадаҳкылартә иҟаиҵоу иҟаимҵоу ауп. Ҩажәак рыла иаҳҳәозар, абри илшеит автор».
Акритик арҭ иажәақәа рыхшыҩҵак еилыҷҷа иаадырԥшуеит Сарион Ҭаркьыл поетк иаҳасабала, иҩаӡара ахьынӡаҟоу, нас ипоетикатә напҟазара маӡас иамоу уҳәа жәпакы.
Апоет инапҟазара атәоуп иаҳәо абраҟа иаазго агәылҩаагьы: «Сарион Ҭаркьыл илшоит ажәа архысра. Аха уи иажәа «агәыз» ҳәа абжьы рганы ихысуам. Ахҿеиԥш иныҵакшәа иҭҟьоит, ахцеиԥшгьы иахьарбоу иақәнаршәоит. «Ашьацмақәа» ҳәа зхьӡиҵаз икьаҿкьаҿӡоу иажәеинраалақәа аԥсуа поезиаҿы иҿыцӡам, аха убарҭгьы Сарион ибжьык рхоуп, Сарион ицәаҩак рнубаалоит».
Аԥхьаҩ, ишубо еиԥш, зымҽхак ҭбаам статиак аҿы уи автор ишилшаз Сарион Ҭаркьыл, иеиԥш ихатәроу апоет, ипоезиа иамоу иԥсабаратәу ахатә ҷыдарақәа еилырфаҷа ҳарбара, аарԥшра, зыгәра угаша аҿырԥштәқәа рыла ирҵабыргны. Абри афакт амацарагьы иаҳәоит Кәасҭа Герхелиа критикк иаҳасабалагьы, илаԥшҳәаа шыҭбааз, ифилософиатә хшыҩзцарақәа шыҵаулаз, ҵарадыррала ишԥашәыркыз.
Апублицистика, ишдыру еиԥш, алатин бызшәа аҟнытә
иаауеит,  – иаанагоит ауаажәларратә, алитературеи ажурналистикеи ржанр иаҵанакуеит. Уи аханатә аахысгьы обиектс иамоуп аекономикатә, аполитикатә, алитературатә, афилософиатә проблемақәа рыҭҵаара. Насгьы хықәкы хадас иԥхьаӡоуп, ауаажәларратә ԥсҭазаараҿ ииашоу агәаанагара ашьақәыргылара, рызнагара, аилкаа рыҭара, анырра ауаа ирнаҭартә еиԥш. Уи амаҭәар – аԥсҭазаара ауп, ажәытә, аҿатә уҳәа зегьы амҽханакыртә еиԥш. Апублицистика иаҟазшьарбагоуп иаартны ацәажәара, насгьы аимак-аиҿак зцу атенденциатә цәаҩа ахубаауеит, иара убас иацәтәымым аратортә цәажәара, насгьы агазеҭ-журналтә жанрқәа зегьы рҿы (иаҳҳәап, астатиа, афелетон, апамфлет, аессе, аочерк, иаарту ашәҟәы уҳәа иҵегьы) ахархәара рымоуп.
Апублицистика, литературатә жанрк аҳасабала, аҭоурых ду амоуп. Европа уи антикатә епоха аангьы ицәырҵхьан, иаҳгәалаҳаршәап Демосфен, Цицерон рыхьӡқәа, аурыс публицистика атәы ҳҳәозар, XI ашәышықәсазы ашьапы акит Кирилл Туровски «К словам» ала. Аха уи амҽхаки аҵаки аныҭбааха 18-тәи 19-тәи ашәышықәсқәа рзы ауп, даҽакала иуҳәозар, Урыстәыла аҵеицәа дуқәа: А.Н. Радишьчев, П.И. Чаадаев, В. Г. Белински, А. И. Герцен, Н.Г. Чернышевски, Н.А. Добролиубов, Д. И. Писарев, Н.К. Михаиловски, Л.Н. Толстои, В.К. Короленко анцәырҵ ауп.
Асовет аамҭазтәи аурыс публицистика аҵаки аҩаӡареи ҳаразкыз иреиуоуп: В.И. Ленин, Г.В. Плеханов, В.В. Воровски, А.В. Луначарски, М. Горки, М.А. Шолохов, А.Н. Толстои, Л.М. Леонов, И.Г. Еренбург, К.М. Симонов ҳәа убас иҵегьы.
Аԥсуа публицистика* атәы акәзар, уи агазеҭ «Аԥсны» (1919–1921) иациит, убасҟан ицәырҵит, иҵегьы уазааигәаны иуҳәозар, М.Лакрбеи Д. Аланиеи реимакреиҿак ала. Нас уи иацҵаны аҿаанахеит агазеҭ «Аԥсны ҟаԥшь» адаҟьақәа рҿы.Ииашоуп,апублицистикатә ҟазшьа змаз астатиақәа аԥсуа жәлар рполитикатә, рсоциалтә, рдоуҳатә культуратә ртәы зҳәоз уаанӡагьы азеижәтәи
* Уахәаԥш: Руслан Қапба. Ҳара ҳазҽеихар... Агазеҭ «Аԥсны» (1919– 1921) аҭоурых аҟынт. Аҟәа, 2002.
581
ашәышықәса аҩбатәи азыбжа инаркны ицәырҵхьан аурыс кьыԥхь аҿы. Апублицистикатә статиақәа авторцәас ирыман аԥсуаа реиԥш иаԥсыуаамгьы, урҭ араҟа рыртытра салагом, акы, хара ҳагоит, ҩбагьы, хазы азааҭгылара зҭаху, насгьы игәцаракны иҭҵаатәу проблемоуп, араҟа иузалагӡом. Сара нацәақәкыла зыӡбахә сымоу аԥсуа милаҭ публицистика – аԥсуа бызшәала зшьапы зкыз, иахьагьы уааигәырӷьартә аҿиара иаҿу ауп. Ишдыру еиԥш, амилаҭ адоуҳатә культура – алитература, аҭҵаарадырра, аҟазара уҳәа – амилаҭ абызшәала иҿиалароуп. Убасҟан ауп уи ахатә хаҿра аманы ианмилаҭтәхоу. Егьырҭ зегьы ицхыраагӡацәоуп, иӡыргаҩцәоуп. Ари адунеизегьтәи ацивилизациа иатәышьҭроуп, уи адагьы амилаҭ культура зыҿиом, изыҟалом, иззеилымкаауа, мамзаргьы еилызкаарц зҭахым, збызшәа ҟәнызшьо, атәым бызшәақәа – еиҳа зымҽхак ҭбаау – рыла зхы еиҭазҳәарц, аудиториа ҭбаахь икылсырц зшьапы ҵаркьакьаны иқәԥо рхыԥхьаӡара шмаҷымгьы.
Сыззааиуа, Кәасҭа Герхелиа публицистк иаҳасабала уихәаԥшуазаргьы, улаҿы ибзианы дааиуеит. Абраҟагьы – аԥсуа публицистикаҿы – ихатәроу иажәа алоуп, насгьы еиҳа ианаҭахыз аибашьраани уи ашьҭахьи ипублицистикатә бжьы ҿацаӡа игеит, акы, анырреи амчи аманы, ҩбагьы, аԥхьаҩ (ҳазҭахызгьы ҳазҭахымызгьы) азыӡырҩыртә,рхаҿы иааргартә еиԥш иактуалны.Ус шакәу имҩашьо иаабоит иҭынхаз ипублицистикатә статиақәа зегьы ҳарҟәаҵны ҩ-статиак («Радиола сықәгылара», «Ада Маршьаниа апарламент дақәмақаруеит») рылагьы.
Уажәы исҭахуп иаазгарц Кәасҭа Герхелиа истатиа «Радиола сықәгылара» ҳәа захьӡу ишеибгоу.
«Ҳажәлар иахьатәи рҭагылазаашьа, ҩажәак рыла иуҳәозар, хымԥада иуадаҩуп. Аха ауадаҩрақәа егьакуп, егьыҩбоуп. Досу ирымоуп дара рхатә ҷыдарақәа. Ҳәарада, иахьа ҳажәлар зҭагылоу ауадаҩрақәа узрыдкылом аибашьра амца қьоуқьад ҳаналагылаз, Аԥсны алахьанҵа ахац ианакызтәи аамҭа. Усҟан аасҭа иахьатәи ауадаҩрақәа еиҳа имариоуп, избанзар, урҭ рӷьырак рыӡбра ҳара ҳнапы иакуп, ҳара ҳаиҿкаареи ҳаиҿымкаареи ирыдҳәалоуп. Уи ҳара ҳнапы иакуп аекономикалагьы, адоуҳаи, акультуреи рыӡбра рганахьалагьы. Ҵоуп, аибашьра ааха ӷәӷәа ҳнаҭеит. Наӡаӡа иаҳцәыӡит ҳҿар иреиӷьқәа-реиӷәқәаз, аԥсуа ҳәынҭқарра уаҵәы иҵәатәышьаҟаны иаҵагылашаз, иахагыланы напхгара азҭашаз, аха урҭ рхаҭақәа рымцхәрас иаанхаз иаҳзынрыжьит ҿыӷәӷәала ҳзырцәажәаша, ишырҳәо еиԥш, иаҳкыша-иаҳшьҭыша адоуҳатә бџьар, – ахаан аҭоурых иамбацыз аиааира ганы, ҳ-Аԥсадгьыл ахы иақәиҭтәны, иааган ҳнапы иадыркит, ҳара иҳалшаз абриоуп, уажәшьҭатәи ахьӡгьы ахьымӡӷгьы знапы иану шәара шәоуп рҳәашашәа.
Ҳадгьыл иқәцахеит аҩнытә рбаӷь дәылызцарц иаҿыз атәым рбаӷьқәа. Урҭ икарыжьт рынхара-рынҵыра. Иҟалеит иҭоурыхтә иашароу ахҭыс, – атәымцәа рҟынтә, ицқьахеит ҳадгьыл. Ҳҟалеит ҳадгьыл аҿы ҳара ҳаԥшәымацәаны. Ари егьџьашьатәым, избанзар ус иахәҭан иҟаларц, егьџьашьатәуп, избанзар, усеиԥш аҟалара лакәк иаҩызан, аԥсхых ибзахара иеиԥшын. Ус иҟалеит, избанзар, ҳажәлар ахәыҷы инаиркны аду иҟынӡа иазхиан аҟазаареи аҟамзаареи ирыбжьагылаз Аԥсны аншәарҭаха иара аиқәырхаразы иҟаҵатәыз. Нас иҟалазеи иахьа, изыхҟьазеи аиааира дуӡӡа абас илазырҟәуа амилаҭ амишәанрақәа рцәырҵра? Иҟалаз убриоуп, аиааира дуӡӡа ашьҭахь, зҳәазҵамкәа, ихымԥаданы иҟаҵатәу абриоуп, изнылатәугьы мҩа заҵәыкны иҟоу абри оуп ҳәа ҳазыҟаҵамызт, иазыхиамызт ҳажәлар. Урҭ имцақьоуқьадха ирыцраз, ргәаҵа ҭызблаауаз агәаӷ аилашыра, аӷа иаҵархара мацареи, аиааира агара мацареи, ахәымгақәа ҳадгьыл рықәцара мацареи азымхоны ирыԥхьаӡеит. Ҳшьа кәапеила атаразы иаҭахын иҵегьы. Рхы рызнымкылакәа, дара аԥхашьареи аламыси зцәыӡхьоу ақәылацәа цәыршәагақәа иҟарҵақәоз агыгшәыграқәа ирацлабит, урҭ ацкы рзура мҩасы ишьҭырхит ҳаҷкәынцәа рӷьырак. Уи ацәырҵра ианаамҭаз аӷәра анаҿакымха, нас аҵбылреиԥш еимҽханакит. Знык ашьа зыблаҟьахьоу алацҳаиԥш иҿкит, аҳәаҭҳаи аҷани реимҵәацәа. Иара аибашьра ахаҭа аҵакы дара ақәыџьмақәеи ҳареи ишаҳзеиԥшымыз рхашҭит. Дара даҽа хазын, иҟарҵалакгьы ҟалон, игыгшәыгқәан, насгьы ацәгьарақәа ахьыҟарҵоз рыдгьыл аҿы акәмызт, дара рзы итәым дгьылын, иқәылацәан, ирҳәцәан, ихырҵәаҩцәан, инырҵәаҩцәан. Ирдыруан ирбылуаз, иқәырхуаз дара ишыртәымыз, иааҟарҵоз зегьы ҳара ҳдац-ҳԥашә аҵхра ишазкыз, ҳшәаџь зҳәо дыҟамкәа адгьыл ҳаныхра қәкыс ишрымаз. Еиҳараӡакгьы изыргыгшәыгуаз уи ус ишранамхозгьы гәҩарас ирымазар акәхарын. Аха ҳара иҳахьзеи? Урҭ ҳазрацлабызеи? Ақырҭуа итәы, ақырҭуа иааирых, ҳара ҳадгьыл иқәгылоу, ҳара ҳадгьыл абеиара шакәу заҳзымдырзеи? Уи абеиара зегьы аҳәынҭқарра иаманы, иааизыркәкәаны, ҳҳәынҭқарра амчра арӷәӷәареи, наҟнаҟ ахыхьчареи русқәа изрыдҳамҵазеи? Уи амцхәрас, дегьызмаха изабалак еимырҵәартә, хымҳа-џьымшьа иныбжьахәаша ицартә аҭагылазаашьа зыҟаҳҵазеи? Изаҳзымдырзеи аӡыхәашьыраҿ ауаа хәашьқәа еиҳа рнапы шырҟьоз. Иаалҟьаны џьабаада ибеиахази зџьабаа ада бзабаа ззалымгаз ирымаз ахәыҷгьы зцәалаӡыз ауаа цқьақәеи, ауаа қьиақәеи шеиҿанагалоз, агәынамӡарақәа шарҵысуаз, уи агәаӷшьҭыхреи аиӷареи шрыбжьанаҵоз. Аиашеи, ахәахәеи, амци, аҵабырги еснагь ишеиҿагыло, ааибышьа шрымам еиԥш, амазаареи амамзаареи абеиареи аӷарреи еснагь еиӷацәан, ааибышьагьы рымамызт.
Сара инагӡаҵәҟьаны сызрықәшаҳаҭхом, абарҭ реиԥш иҟоу ацәырҵрақәа хырԥашьа змамкәа аибашьра иацу
цәырҵрақәоуп ҳәа ихьазыршшаауа. Иашоуп, ахәра ашьацара ацуп, аха иҟами ашьанкылагагьы. Аус злоу, уи ашьанкылага ианаамҭоу ишахәҭоу ахархәара амазу иамамзу ауп.
Иахьа ҳтәыла аҩнуҵҟа зымехак зырҭбааз ацәгьоурақәа ҳара хаҭа-хаҭала иҳарҭо аԥырхагақәа мацара рыла акәым изшәарҭоу, уи ацхыраара рырҭоит ҳаӷацәа. Игәоумҭарц залшом заҵааира ҳаӷаҵәҟьа даҳхашҭны ҳара-ҳара ҳаиӷарақәа еиҳа аԥыжәара роуа ишалагаз. Аанкылашьа амоума нас ари? Ҳәарада иамоуп. Уи аанкыларазы иаҭахыуп ҳәа акьыԥхьи егьырҭ амассатә информациақәеи егьырҭ аусмҩаԥгатәқәеи рыла акыр агәаанагара рҳәахьеит. Уи акырынтә рҽазыршәахьеит азинтәи егьырҭ апориадок ҟаҵаратә органқәагьы. Аха макьаназы алҵшәақәа ҟамлеит. Қыҭа-қыҭала ажәлар реизарақәа ракәзар, баша еицлабны цәажәарахеит. Џьоукгьы иаахтны иқәдыргылеит ацәгьоуцәа зегьы шьауыӷала иахьырхәхарц, икыдҵаны ашьра рықәҵарагьы убра иналаҵаны. Сгәанала, арҭқәа зегьы аӷа игәарԥса анагӡароуп ирҳәо, уаҳа акагьы. Уи амҩа аҳҭар, шәазхәыц ҳахькылнагаша. Ҳазлареиӷьхазеи нас 37 шықәсеи Гитлеризми? Иҟоума нас аԥсыхәа? Хымԥада иҟоуп, уажәшьҭа маҷк ихьшәахьазаргьы. Иарбан иара? Уи,– зегь раԥхьаӡагьы иргыланы, изылшоны иҟоу ареспублика ауааԥсыра зегьы (еиҳараӡак аҿар) неиҩымсрыда аџьаус ралархәра азҵаароуп, уи зда ԥсыхәа ыҟам закәанԥҟараны иҟаҵатәуп. Аџьаус, аха ауалафахәы румҭакәа ауаа аус зладуруазеи ҳәа иқәгыло азҵаара еизада башоуп. Азауадқәа, афабрикақәа, аргыларатә усбарҭақәа, ааглыхратә наплакқәа, аколнхарақәа, асовнхарақәа дара русурала идмырҳаз даҽаӡәы заа ириҭараны дыҟаӡам, уи хжьагоуп – аинвестициа, аилазара методқәа ҳәа изҿу. Иахьа ҳекономика заҟа еилаҳау, заҟа ацәгьоурақәа амҩа рымоу, заҟа аҭышәынтәалара
ыҟам ала, даараӡа згәы ҳзыбылуа аӡә иакәымзар, заа аԥара аӡәгьы иаҳирԥсахуам. Азныказы, ауаа аус руроуп хәыда-ԥсада. Илоуҵо ауп иааурыхуа. Акгьы ламҵаӡакәа акы аазрыххьада? Аӷьычҩи, ақәылаҩи, агьангьаши, аҵарҭышагаҩи, амцҳәаҩи рыда. Насгьы, абри аус азы иҟоу азакәан аԥсҭазаараҿы анагӡаразы иҟазароуп ҵаҟа инаркны хыхьынӡа, хыхь инаркны ҵаҟанӡа еибарку аҭакԥхықәрақәатә еимадарақәа.
Еилаҟәыбаса ишьҭоу жәлар рынхамҩа ахкқәа зегьы рышьҭыхра, реиҭашьақәыргылара аус Аԥсадгьыл ахьчара аҟара аҵакы аҭатәуп, ажәлар идеилыркаатәуп уи адлаԥса аҳәынҭқарра нагӡагьы шзыҟамло, аԥсҭазаара аҭышәынтәаларагьы шзалмыршахо, аџьаус ахьӡ-аԥша Аԥсадгьыл ахьчара ахьӡ-аԥша аҟынӡа ихагалатәуп, иуалԥшьоу акакәны иҟаҵатәуп, инаугӡаргьы ауа, инаумыгӡаргьы ауа акәымкәа.
Акриминогентә ҭагылазаашьа аԥырҟәҟәарагьы, аҩнуҵҟатәии адәныҟатәии аполитика имҩаԥаҳго ақәҿиарагьы, уаҵәтәи ҳамш аилгарагьы ҵаҵӷәыс ирымақәо рахьтә, абри хадара аланы исыԥхьаӡоит сара.
«Ииашаны иуҳәозар, урҭ ахҵәацәаҵәҟьа анрыхьӡыз раԥхьаӡа еилацаланы Аԥсныҟа ианааргоз акәын. Уажә иахьа изыхҟьазаалакгьы досу рыдгьыл гәакьақәа рахь игьежьит, рабацәа, рабдуцәа рыбаҩқәа анышә иахьамадоу. Ҳәара аҭахәума араҟа инрыжьыз рынхара-рынҵыра амалаҳәа ироуз, адгьыл чашәра, Аԥсны аԥсабара џьанаҭра ргәы иҵаланы иҟоуп. Уажәшьҭа ахаан ус қьафурҭа рыԥхыӡ иалашәараны иҟоума? Аха рышша ргәы ианыҵач, ианцәыцәы, рыблахаҵ гьежьын Пушкин илакә аҟны аԥсыӡкыҩ иԥҳәыс илыхьыз рыхьит. Шьҭа ирдыруеит, аха иааг! Раҩсҭаахә дырзыцәгьахан иахнаԥааит рхы рзымдырит. Иҟалеит иҟаларц зыхәҭаз. Иҟарҵеит дара рхалаҵәҟьа аиашара аҳақ рыхьӡеит, ирзыӷьашкит.
Уажәшьҭа иахьа ҩаԥхьа арахь рыгьежьра еиҳагьы ишырзымыждарахо рзымдыруа иҟам, аха уаҳа ԥсыхәа
рымам аҟынтә рхы ржьоит, рхы дыргәыӷуеит. Амц изжьаз, иқәызхыз, амитә рзызуз реиҳабырагьы ус ижьа-жьо иаарымгалар уаҳа хҿыхшьа рымам. Аха уи иаанагом ари еиԥш аҭагылазаашьа ҳара ҳзы шәарҭара алан иҟам ҳәа. Ҳара иаҳхаҳмыршҭуазароуп амаҭ аԥсымҭазгьы ишыцҳауа. Урҭ иаарылшо зегь ҟарҵоит ҳара ҳгәы ҭынчны, ҳӷьацаны, ҳбаӷьаӡа ҳанхо-ҳанҵуа ҳзыҟамларц азы. Уи азы рхы иадырхәоит мҩас иҟоу зегьы, аиҵаҟәаҟәареи, аԥаршеиреи, ацәгьацәыԥхамшьареи (усгьы дара ршьа иалоуп). Уажәык иаапкӡаны излаҟоу ала ирымгәаӷьра иҟоузеи! Убри дырны ҳгәаҽанызаара ҳарӷәӷәароуп, аӡәк иеиԥш ҳаилаҵәаны ҳаҟазароуп».
Ари апублицистикатә статиа иаанарԥшуеит иаҳхаҳгаз, аибашьра ашьҭахь амҽхак ҭбаа аманы иааԥшыз ҳаԥсыҽрақәа, иаҳхҭынхьаауа ахы азымиааирақәа, еиҳарак аҷан азы аԥсыцәгьара, ацәгьоурақәа, хара амхәыцра, ҳполитикатә, ҳсоциалтә, ҳекономикатә ҭагылазаашьа ахаҿы аамгара, аӷа иҿы-инапы еиқәҵаны дыштәам азымдырра уҳәа жәпакы. Абарҭқәа ахәрақәа зегьы зхылҵыз ҳ-Аԥсадгьыл аӷа хәымга иазааигаз аибашьра ауп. Аха урҭ рӷьатәыми? Изла? Аџьатә усурала – ахандеира ала, аламыс аԥхьа инаргыланы.
Иара убас араҟа иазааҭгылоуп ақырҭуа хҵәаҩцәа рызҵаарагьы. Избан акәзар, ақырҭуа нацистцәа аибашьраҿы ишаҵахазгьы, ара иҳаланхоз ихьагәгәа рҭоурых ԥсадгьыл ахь ишцазгьы, рыбыз иаҳәац шаҳәоз, рполитика ҟьашьы ишдыршац шдыршо, ажәакала, ҿааихак ҟамҵакәа, насгьы ахара ҳадҵауа, ишыҭҳашуаз, ҳара ҳакәу џьушьап ирықәлаз.
1996 шықәса, лаҵарамза 23 аҽны иҭыҵыз агазеҭ «Аԥсны» ианылеит Кәасҭа Герхелиа ипублицистикатә статиа «Ада Маршьаниа апарламент дақәмақаруеит» ҳәа захьӡу. Уи алагоит абас: «Ргәыӷра дуқәа наӡаӡа ишрыҵаҟәалаз, уажәыгьы агәра хазымҵо ааҵракәаша
ҳәа иҟам-ианым, «Аԥснытәи автономиа» Қарҭынтәи анапхгара азҭақәо џьоукы Ҭамаз Надареишвили, Вахтанг Ҟолбаиа, Борис Какәбава уҳәа, аныха иакызшәа, рыбз иаҳәац аҳәоит, рҿы иҭам рҟаҟоит. Уи џьашьатәӡам «аӡы иаго аҭәыц дахьынҳалоит», «џьит» ихәмаруаны ҽыҵәахра ицаз џьушьап, Аԥсныҟа аароуп рхы иҭоу. Анцәа ҳрыцҳашьа, шаҟа дарлашәуазеи, шаҟа дардагәозеи ауаҩытәыҩса ахзымдырра, аԥсықымқымра, игәлымҩра, аҽхарззала-хамаԥагьара, ԥанк змаӡам иарныгхыхьымӡӷшьара!»
Аҵыхәтәаны иаазқәылаз, ԥыхьа гәата-бӷата излагылаз, излаҭхаџьуаз Аԥснытәи ааԥынра гәхьааргазар акәхап, руаҟьан-чаҟьан быжьқәа рацәаӡахеит, Аԥсныҟа раареи раашьа амҩақәеи рзеимакыроуп. Аҳәатәеиқәшәаразы наџьнатә уаҩ дрыҵашьыцуа иҟамызт, аха уажәык аӷьатамахжәаҩцәеи, ацәымцәаӷәацәеи, аҵыгьцәеи еиҿанагалаӡан, – иқьыԥаха «аусура иаҿуп, «ааӡаб» рыхҭыргоит Аԥсны «алахьынҵа» аӡбаразы. Аимакқәа зегьы ирылкаауп ҩ-мҩакы: акы, Аԥсныҟа рыхынҳәра азҵаара ҭынчмҩалеи политикатә знеишьалеи аӡбра, ҩба – мчылатәи амҩа. Мчылатәи аӡбра иадаапкыланы ирҭахыуп аханатә уи азҵаара мчыла знык «изыӡбахьоу» ). Надареишвилии уи идгылаҩцәеи
Қырҭтәылатәи амассатә информациатә хархәагақәа зегьы инарҭбааны ирныԥшуеит ари азҵаара акәшамыкәша иҟоу урҭ реимак-реиҿак.»
Кәасҭа Герхелиа дзыхцәажәараны иҟоу азҵаара – «Ада Маршьаниа апарламент дақәмақаруеит» – абас ахы икуеит, еиҳа ииашаны иуҳәозар, «аԥхьажәа» хәыҷы ациҵоит, «аҿы» хитуеит, нас ауп игәааз «аҳкәажә» лгәамҵрақәа рхы-рҵыхәа анцәыриго, ианааирԥшуа.
Абраҟагь иумбарц залшом астатиа автор публицистк иаҳсабала инапҟазара, дзыхцәажәо амаҭәар, ус узазҳәар ауазар, ахашәара-аҵашәара иҭагӡоу азҵаарақәа
ҟаимаҭла ишидыруа. Насгьы, акритика ззиуа, ауаа зегьы раԥхьаӡагьы игәааз «аҳкәажә» аԥхьа дыргыланы, Аԥсны азы сабаԥк шрыламгьы, Қырҭтәыла иаҳзалаҵозар, акы шзалымҵуа шырдыруагьы, иаҳзырхынҳәуазар ҳәа рыҽшаҿыршьаауагьы даӷьны, дмақарны, ажурналист-публицист етика иаҵанамкуа ацәаҩала акәымкәа, аамысҭашәала, культура ҳаракыла алогикатә ҵаҵӷәы аҭаны дрықәыӡбоит иреиҳәоит иаахҵәаны, изҿу акгьы ишаԥсам, ргәы ишажьоу, ажәакала, изҿу шуасамырҳәыгоу.
Егьирахь, ақырҭуа парламент иақәмақаруа Ада Маршьаниа лакәзар политикк лаҳасабала илҳәо-илуа, дызҿуи рыла улыхәаԥшуазар, иубоит аполитикатә каҳԥратә ӡеибафара иалашәаз, алҵра ззымариам, ӷәӷәалаиарҩашьаз,имҩахҟьаз,зыжәлари зыԥсадгьыли иацәыӡыз аӡәы шлакәу. Иара убри аамҭазы, апублицист Кәасҭа Герхелиа ихамышҭит «аҳкәажә» Ада Маршьаниа лдаракәац, даҽакала иуҳәозар, лаԥсуареи Аԥсни зынӡа мап шырцәылымкуа, илцәымӷынгьы дшыҟам, иага умҳәан аԥсуа феодалҭыԥҳауп уигьы, аамҭеикәшара дшарблаҟьазгьы, акы лыҵанамҳәо иҟаӡам. Аха урҭқәа зегьы изхәарҭоузеи Аԥсны Қырҭтәылахь архынҳәра – уажәшьҭа ахаан иҟамлаша – аидеиа зегьы аҵанарӡуеит, иахәлабгоит, лхаҭагьы Аԥсны азыҳәан акы даԥсамкәа дҟанаҵоит.
...«Аиашазы еиуеиԥшым аинформациатә хархәагақәа изларҳәо ала, Ада Маршьаниа дыззыԥшыз апарламент аилатәараҿы иџьоушьаша игәаӷьыуацәаз аҳәамҭақәа ҟалҵеит – Аԥсни аԥсуааи рҿаԥхьа Қырҭтәыла аиҳабыра иаадырԥшыз «амҽыӷрақәа» раҽԥнылҳәеит, аультиматумқәагьы ықәлыргылеит, азнык азы угәы аалзыблыртә аҟынӡа. Аха изхәарҭоузеи, аныга азна ахш уҭаны, нас иҵыгьны иказҭәо ажәеиԥш, аус хадаҿы еснагь дзықәгылоу аҳәаа дзахымсит – аҵыхәтәантәи лхықәкы Аԥсны Қырҭтәыла аилазаарахь аргьежьра шакәыз иаанхеит. Ари еилыӷраа еиларсу аполитикатә хәмарра ахыԥшоуп иахыу. Уи даҽазныкгьы ишьақәнарӷәӷәоит Ада Маршьаниа Надареишвили иахь иҟалҵо ажәылара иаҵоу «амаӡа». Амала, абри зегьы иугәаланаршәоит ажәлар рҟәышрак: «ауарбажә иамамыз амамарџьагә иамнахуан». Имухуа маҵурас имозеи иахьа Надареишвили? Акариеристцәа рхыжьжьага, раамҭагага, ахархьуаа ржьага. Уаҳа акымзарак.
Ада Маршьаниагьы лгәыӷра дуқәа здылҳәалоз апарламент аилатәараҿы аӡы иҭахысыз иеиԥш, иԥҟьан илҿаҭәаз ацәыкәбарқәа ԥгала лымамкәа, лымақаррагьы Аԥсны азҵаара еимакны зыхәдацәақәа ҵибакааз адепутатцәа рӷьал-пал бжьы иналаӡт».* Автор абас истатиа хиркәшоит.
Кәасҭа Герхелиа аҟазара иазку, насгьы зыҩаӡара ҳараку астатиақәа акымкәа иҩбамкәа инапы иҵыҵны акьыԥхь рбахьеит агазеҭ «Аԥсны ҟаԥшьи» ажурнал «Аҟазареи» рдаҟьақәа рҿы. Уаҟа уи дааԥшуеит аҟазара иаҵоу «амаӡақәа» здыруа, рыхцәажәара зылшо, ирыгу-ирыбзоу иаартны аҳәашьа иақәшәо аӡәы иакәны. Ус шакәу шаҳаҭра ауеит «Ауаԥс комедиа аԥсуа сценаҿы» ҳәа хьӡыс измоу астатиа амацарагьы.
«Дарбанзаалак аԥсыуак, абри апиеса зҩымҭоу дыззымдыруаны, ауаԥсаа рыԥсҭазаара ишалху ззымдыруаны иахәаԥшыз, маҷк иадамхаргьы, дымлак-ҩакӡакәа аԥсуаа рҟазшьа, рсахьақәа, рҵас, рқьабз иалху аԥсуа спектакль збеит ҳәа аҩныҟа дцоит.
Ауаԥс жәлари аԥсуа жәлари ҟазшьала аизааигәара иҳамоу ҳашәақәеи ҳакәашарақәеи мацара уанырзыӡырҩуагьы иубоит. Қьабзла, ҵасла, дацла даараӡа ҳшеиԥшу умбарц залшом, ауаԥстәылан унеир, ауаԥс иҩны умҩахыҵыр. Рысас дкылашьа, ртәашьа, ргылашьа, аиҳаб пату иқәҵашьа, рчеиџьыка уҳәа ԥсыуа ҩнаҭак аҟны иаабац абра иубоит», – иҩуеит Кәасҭа Герхелиа истатиаҿы,
* Агазеҭ «Аԥсны», маи 23, 1996.
590
ауаԥсааи ҳареи ҳаизааигәара иамоу аҷыдарақәа азгәаҭауа аспектакль ахцәажәарахь диасаанӡа.
Абри ахшыҩзцара автор иҵегьы ихаирҭәаауеит: «Абасеиԥш еизааигәоу ажәларқәа иҳахәҭоуп алитературеи аҟазареи егьырҭ амилаҭтә культура ахкқәа зегь рыла аимадара ҳарҭбааларц. Уи азы ауаԥсааи ҳареи ҳабжьара аҵыхәтәантәи ашықәсқәа рзы уаҩ даазеигәырӷьаша аусқәа мҩаԥгоуп. Убри аганахьала шьаҿа бзиаӡак ҟанаҵеит аԥсуа театргьы аспектакль «Аԥҳәысҳәаҩ» ақәыргылара ала».
Кәасҭа Герхелиа истатиаҿы иазгәеиҭоит ауаԥс драматургиаҿы М. Шавлохов аҭыԥ ӷәӷәа иааникыло. Уи иҩымҭа «Аԥҳәысҳәаҩ» акәзар, ауаԥс театр арепертуар мшаҽны инаркны иахьа уажәраанӡагьы иааиԥмырҟьаӡакәа иалоу, имажәуа, имԥсуа шырҿиамҭоу.
Кәасҭа Герхелиа ҟазараҭҵааҩык иеиԥш игәцаракны илаԥшҳәаа иҵигоит акомедиа иагәылсны ицо аидеиа хадеи, нас уи зҿаргылоу ацәырҵра бааԥсқәеи. Ишдыру еиԥш, ареволиуциа ҟалаанӡа Кавказтәи ажәларқәа зегьы реиԥш, ауаԥс жәларгьы иҭагылан аԥсҭазаара уадаҩ. Убри иахҟьаны џьоукы-џьоукы иҵыргон, амилаҭ зегьы шәышықәсала идырҿиаз, ршьа-рда иалаз рқьабз бзиақәа ирыцәтәымыз, агра бааԥсқәа ажәлар рҿы есааира зшьапы зҳауаз. Урҭ иреиуан амалаз аԥсыцәгьара ахашәалахәқәеи афеидеи рзышәарыцара. Астатиа автор иазгәеиҭоит: «Ишнеи-шнеиуа, џьоук-џьоукы зынӡа иарлашәуан ари, дара ирзымдырӡакәа ибзиоу џьышьа аиакәымқәа анднарҟаҵозгьы рацәан. Еиҳаракгьы ари ачымазара анырра ӷәӷәа ҟанаҵон аҿар рхатә ԥсҭазаараҿы. Арԥызбеи аԥҳәызбеи рыбзазара наӡааӡаны, рыԥсҭазаара аилаҵараҿы иԥшьоу дырганы, ҳаҭыр ду зықәны ажәлар иаԥырҵаз, амаҭарбага, ахашәалахә ду злыҵуа ахәаахәҭра аформа шьҭнахит. Анацәеи абацәеи рыхшара рхатә насыԥ иазҿлымҳаӡамкәа ирҭиуан, иаархәон. Уи иахҟьон азалымдарақәа: еиҿыԥсаауа бзиа
еибабо еиҟәыркәкәаауан, еибаҭахӡам еиқәнамгаӡо еиддыргәагәалон.
Ари ауаԥс жәлар рыԥсҭазаараҿы анырра ӷәӷәаӡа ҟанаҵеит, иахьауажәраанӡагьы ашьаҭа ахьмыӡыцгьы ыҟоуп. Абриоуп изҿагыло, абрахь ауп иахьыкшо М. Шавлохов икомедиа «Аԥҳәысҳәаҩ» аӷьырак. Абри азҵаатәы акәша-мыкәша ссиршәақәа ҟазарала иалеигалеит автор, иагьааирԥшит ажәлар рыԥсҭазаараҿы бла башала шамаха иузгәамҭо, аха аҵак ду змоу амахәҭақәа акыр. Акомедиаҿы иҟаҵоуп еиуеиԥшым аԥсҭазаараҿ еиԥш ииашоу, аԥсҭазаареиԥш имыԥсуа ахаҿсахьақәа. Насгьы, абарҭ азҵаарақәа аарԥшуп имырҳау-ҳауӡакәа, ирыхәмарны. Акомедиа даараӡа ибеиоуп иумор ласыла, ауаԥс жәлар ҵыхәаԥҵәара змаӡамкәа ирымоу».
Кәасҭа Герхелиа ауаԥс драматург М. Шавлохов икомедиа «Аԥҳәысҳәаҩ» аидеиатә ҵаки ахықәки зеиԥшлашәа ианазгәеиҭалак ашьҭахь, нацәақәкыла аспектакль ахцәажәарахьдиасуеит.Уиықәиргылеит Қырҭтәылатәи ССР-и Аԥснытәи АССР-и жәлар рартист Шәарах Ԥачалиа (усҟан уи ихырымҵацызт, ашьҭахь ауп ианихҵаха СССР жәлар рартист ҳәа аҳаҭыртә хьӡы). Акритик иҳәоит аспектакль ақәыргылаҩ ииашаны ишеиликааз акомедиа аидеиатә ҵакы, насгьы ҟазарыла дақәшәаны ишазиԥшааз уи аидеиатә ҵакы аазырԥшыз аформа. Убри инамаданы иагьшилшаз сахьаркырала ахаҿсахьақәа рышьақәыргылашьа.
«Аспектакль ахәаԥшҩы дахәаԥшуанаҵы дыччоит, дыччоит, дзыччо агәра ганы, дыччоит аччархә анибогьы, аиакәым шыҟало анибогьы, аҵак хырҩаа дук амҭакәа. Ишԥа нас, аччараз мацароума аспектакль зыҟаҵоу? Мап, аспектакль анынҵәалак, ахәаԥшҩы дгыланы иҿанынеихалак, аҩны даннеилак зҵаарак дыхҭанакуеит, сзырччоз мшәан уаха ҳәа? Уи аҭак аҟаҵаразы ахәыцра днагәыланахалоит: аспектакль аидеиатә ҵакы азхәыцра,
афырхацәа рбиографиақәа рызхәыцра, раамҭа азхәыцра, иара ахәаԥшҩы ихаҭа иаамҭа азхәыцра. Аброуп амузкомедиатә спектакль аспецификатә оригиналрагьы ахьыҟоу», – иҩуеит акритик истатиаҿы.
Анаҩсан, уи аспектакль хәыц-хәыц еиҿыршәшәаны, хаҭа-хаҭала ахаҿсахьақәа алкааны, досу рыцәгьа, рыбзиа цәырганы рхатә ҟазшьақәа – аԥсҭазаараҿы ишыҟоу еиԥш – еиламырҩашьакәа, досу рдунеихәаԥшышьақәа рыманы, насгьы асценатә ԥсҭазаара ироуз иауарашәаны дрыхцәажәоит, анализ рзиуеит.
Кәасҭа Герхелиа истатиаҿы ахәшьара бзиа риҭеит аспектакль «Аԥҳәысҳәаҩы» иалоу афырхацәеи аперсонажқәеи ррольқәа назыгӡоз аԥсуа актиорцәа Аазиз Агрба (Гаци), Софа Агәмаа (Зарада), Михаил Ақаҩба (Ҳаџьы), Рушьни Џьопуа (Ҭеҭраз), Иван Кокосқьериа (Уаҳаназ), Амиран Ҭаниа (Ҳамырза), Заира Амқәаб (Чаба), СветланаНаҷҟьебиа(Соԥи),ВиолеттаМаан(Ҭинаҭи),Иван Царгәыш (Ӡанҭемыр). Урҭ рҟазара иабзоураны ауаԥс комедиа аԥсуа сценаҿ аԥсы ҭалеит, аԥсуа хәаԥшҩы игәаҿы инеит.
Амала, ас еиԥш изанааҭтәу астатиаҿы, иахәҭазар ҟаларын акомедиа аиҭагазы ажәақәак ҳәазҭгьы, избанзар, М. Шавлохов икомедиа «Аԥҳәысҳәаҩ» аԥсуа театр асценахь ихазгалаз, ахәаԥшҩы дадзыԥхьалаз зегьы раԥхьаӡагьы аиҭага ахаҭабзиара ауп. Уи аԥсшәахь иеиҭеигеит адунеи иадыруа аклассикатә ҩымҭақәа рыла ҳмилаҭ литература зырбеиаз Иасон Ҷоҷуа. Абри акомедиаҿгьы иубоит уи аиҭагара аусаҿы заҟа дҟаза дууз. Амала, иҳақымзар ҟалап абри ауаҩ – ашьхыц еиԥш, згәы ақәкны аус зуаз – иахьауажәраанӡагьы иџьабаа – аԥсуа литература иадиҵаз – аиҭагара аганахь ала – ишахәҭоу еиԥш ахәшьара ахьамам.
«...Хуҵе ҳәа дара зышьҭоу, ҳара ҳахәҵа қыҭақәа уамашәа иреиԥшу рҿы уаныҟоу, уахьыӡырҩлакгьы
иуаҳауеит, акаҩҳәа аԥсуа уарада, аԥсуа қыҭаҿтәи аиқәҿыҭыбжьқәа, аԥсуа қыҭа ашыкьыбжьы, аԥсуа қыҭа ауаҟьан-чаҟьанқәа. Ауаԥс бырг иԥаҵақәа еикәырша, икәымжә аԥшьқәа ԥхьаркәакәаны, иԥаҭхь кны агәашә иҭыҵырц зҭаху асас даниҿагьежьуа Џьгьардатәык, ма Аҷандаратә быргк дызлаиеиԥшым акы далаҟам. Ауаԥс ԥҳәызба иԥаны илықәу лыхцәқәеи, лыблақәеи, лԥынҵеи, лӡареи, лхахәда артәашьеи, лхаҟынтә лшьапаҟынӡа лҭеиҭыԥш зегьы, лхымҩаԥгашьеи, лымаҵ ушьеи рыла аԥсуа ԥҳәызбеи лареи анык еицлыхшаз аеҳәшьцәа реиԥш еиԥшуп» – иҩуеит Кәасҭа Герхелиа «Ауаԥс комедиа аԥсуа сценаҿы» ҳәа захьӡу истатиаҿы.
Абри адеталь – аԥсуа жәлари ауаԥс жәлари ҟазшьалеи ҭеиҭыԥшлеи ҳаизааигәара етнографк иеиԥш дақәшәаны асахьа ҭихуеит автор. Ҳарҭ ҩ-жәларык Кавказ каҷҷа иашьагәыҭу ҳаизааигәара аҭоурых ҵаулоуп, иаци иахьеи имиит, аханатә ҳацәгьеи ҳабзиеи еилан, аихаҵгылареи аицхыраареи ҳабжьан. Ус шакәу арҵабыргуеит ақырҭуа фашистцәа ҳақәырхырц 1992 шықәса нанҳәа 14 аҽны ианҳажәла рабџьар кны, аиашьара ҳазуа иҳавагылт ауаԥс жәлар рҵеицәа хазынақәа! Ари иаанагоит ажәытәтәи ҳҭоурых адаҟьақәа рырҿыцра.
Иахьа ҳазҭагылоу иуадаҩу аамҭазы, даҽазны еиԥшымкәа, ажәларқәа реиҩызара, доуҳала реиҿцаара еиҳагьы ирӷәӷәатәуп. Убри аганахьала уахәаԥшуазаргьы, ауаԥс драматург М. Шавлохов икомедиа «Аԥҳәысҳәаҩ» ҳажәларқәа наџьнатә аахыстәи ҳаизааигәара зырӷәӷәо, изырҿыцуа акы акәны иҟоуп.
Абас иҟоу имажәуа ахшыҩҵак аҵубаауеит Кәасҭа Герхелиа истатиа, иҩыжьҭеи акыр шықәса шцахьоугьы. Избан акәзар, ари ажәларқәа еизааигәазтәуа адоуҳа ус иаҵасуп, иаҟазшьоуп.
Аҟазара атемала иҩуп аҭҵаарадырратә ҟазшьа змоу «Ажәеи ашәеи» захьӡу Кәасҭа Герхелиа инеиҵыху истатиа. Уи кьыԥхьын ажурнал «Аԥсны ҟазараҿ» (уажәы «Аҟазара») 1981 шықәсазтәи 1-2 аномерқәа рҿы. Академик Шоҭа Салаҟаиа зынӡа ииашаны ишазгәеиҭаз еиԥш, ари астатиа неиҵых ҵакыла иҵаулоу поезиатә напҟазара иашала иҩуп. Даҽа милаҭ ашәак, милаҭ мелодиак иаламҩашьо, еицакра зқәым абжьы зхоу аԥсуа ашәа аишьа, иара зхылҵыз Аԥсны аԥсабара ацәаҩа хадақәа ирҿырԥшны Кәасҭа Герхелиа заҟа ҟазарала асахьа ҭихыз инагӡаны еилаҳкаарц, иаабарц азыҳәан, аԥхьаҩ ухаҵкы, уааи, уареи сареи ҳаицаԥхьап астатиа ахаҭа. Ииашоуп маҷк ишдуцәоу шыздыруагьы сгәы иаанагоит ҳахьхәрым ҳәа.
Абар «Ажәеи ашәеи»:
«Ажәеи ашәеи еилаӡароуп, ажәа аныҟам ашәа нҵәароуп».
Сгәы иаанагоит Аԥсны жәлар рпоет, академик Баграт Шьынқәба абарҭ ицәаҳәақәа ҳастатиа атема аҵакы хада аадырԥшуеит, уи леитмотивс иазыҟалартә иҟоуп ҳәа. Ииашангьы, ажәеи ашәеи аханатә аахыс еиҟәыҭхашьа рымамкәа еидҳәалоуп, урҭ рдацқәа еилиаауп, рҷапан ахқәа еиқәҳәалоуп, дацк иагәылоуп аҵла аҩмызгәыҭк роуп. Абас иҟоуп еилкааралагьы гәынхәҵысҭала аилкаарагьы, сахьаркырала аилкаарагьы.
Иарбанзаалакгьы амилаҭ рбызшәа, шәышықәсала ажәлар рхазы иаԥырҵаз абџьаруп. Ажәа, мамзаргьы ажәақәа, абызшәа злашьақәгылоу, акакала зегьы милаҭтәуп, ижәлартәуп. Амилаҭ бызшәа амилаҭ хдырра аҩаӡара азҟазашьа гәаҭаразы шьарда зҵазкуа елементуп.Убри ауп иарбанзаалак амилаҭ сахьаркыратә культура, зегь раԥхьаӡагьы ӡыргагас изамоу ажәа, абызшәа. Жәытәнатә аахыс, еиуеиԥшым ажәларқәа ркультура, рҟазара: алитература, атеатр, асахьаҭыхраҵәҟьагьы убра инарылаҵаны, ажәада инагӡаны ирызҳәом рыгәҭакы. Дара зегьы зхылҵыз, дара зегьы аԥызҵаз ауаҩы, аҵыхәтәан урҭ
еидиҳәалоит ажәала, инагӡаны реилкаара аҟынӡа икылигоит ажәа амчала.
Иуадаҩуп аҳәара, ашәеи ажәеи уанрызхәыцуа, урҭ иарбану рыуа иаԥхьатәиу, рыуа ишьҭахьтәиу. Даҽакала иуҳәозар, еиҳабуи еиҵбуи. Иҟаларын, ауаҩы агәырӷьара, шьҭыбжьқәа, агәҭыха, ажәакала, игәалаҟара зеиԥшроу даҽаӡәы иирдырырц азы, уи игәалаҟара иашьашәалаз иргазаргьы, аха уи иахьа ҳара ашәа ҳәа ҳзышьҭоу аҵакы шеилаҳкаауа еилкаамызт. Уи ахшыҩҵак нагӡаны иазҳәомызт ажәа ҟалаанӡа. Дара ашьҭыбжьқәа рхаҭагьы ирылҵыз ашәа шахьӡу ажәа ала ауми ишҳәахаз. Иахьцалак ажәа ада ԥсыхәа зыҟамлеит. Абасала, жәытәнатә аахыс амузыкатә ҟазара аԥсы ҭан, ажәеи ашьҭыбжьқәеи реицхыраарала, уи ҿион милаҭцыԥхьаӡа рхатәы ҟазшьақәа аманы, амилаҭ цәа аханы. Абри амҩала иҿион авокалтә музыка еиуеиԥшым ажанрқәа: ашәа, аромансқәа, ахорқәа, аоперақәа, ораториақәа, акантатақәа. Ашәакәым, аҟазара егьырҭ ахкқәагьы, иаҳҳәап, асахьаҭыхра еиуеиԥшым ахәҭақәа: аҿыханҵа, аграфика, аскульптура, архитектура, анапҟазаратә: ақәҵара, ахҵаранҵара, аҭаԥҟара, аҳарџьсра, ахырҷара, исахьаркны ирԥшӡаны акыц ӡра, (акерамика) ирымоуп рхатәы ҷыда бызшәа, убарҭгьы, цәажәарада ихәарҭам, ажәада ихаҭәааны изыҟалом. Ахореографиа еиуеиԥшым ахәҭақәа ракәзар, – ицәажәозароуп.
«Также, как человек строит храмы, дворцы из осязаемого и зримого материала, строит он монументальные произведения из звуков» – Луначарски абарҭ иажәақәа ишьақәдырӷәӷәоит аҟазараҿы зегьы реиҳа ажәатә еффект змоу, аемоциа лассы изырҵысуа, лассы ауаҩы иныруа, убри аганахьала зылҵшәа зегьы реиҳа иласу ишреиуоу амузыка, ҷыдалагьы ашәа. Ари ажәларқәа зегьы рмузыкатә ҟазараҿы еицырзеиԥшу ҟазшьоуп. «Музыка есть особого рода поэтический язык» ҳәа иҩуан
еицырдыруа аурыс музыкатә критик ду, акомпозитор А.Н. Серов. «Выражаемые ею идеи неотделимы от звуков» иазгәеиҭон Белински. «Искусство есть средство для беседы с людьми, а не цель» – иҳәон Мусоргскигьы. Арҭ ахҩыкгьы адуцәа зҿу амузыка абызшәа ҷыда атәы ауп, аха егьаџьара иурхаргьы, ҵакыла абызшәаҵәҟьа, ажәа, ацәажәара рыдлаԥса изеилымсит. Арҭ аҳәамҭақәа еилкаатәуп ганкалатәи ахшыҩҵак мацарала акәымкәа, аҵак иаҵоу алагьы. Абри аиԥш азеиԥш ҟазшьа амоуп аԥсуа милаҭтә музыкагьы. Аԥсуа изы аханатә аахысгьы ажәеи ашәеи ахыци ахәымпали реиԥш еицын, уи меижьарада агәра ҳдыргоит аԥсуа жәлар рфольклор беиеи, аԥсҭазаара аганқәа зегьы зымҽхазкуа рмузыкеи.
Еилкаауи, инагӡаҵәҟьаны макьанагьы аҭоурых азы еилкаами амзызқәа ирыхҟьаны аԥсуа музыкатә культура профессионалла аҿиара ианаамҭаз иамоуит. Аха абиԥарақәа инеимда-ааимдо иаҳзааргаз ажәлар рмузыкатә беиара уаҩы иџьеишьаша, уаҩ игәы аззырҳаша милаҭ шьаҭамырӡгоуп, хәы-змаӡам милаҭтә беиароуп.
Асовет мчра амҵәыжәҩақәа знаҭаз аԥсуа культура раԥхьаӡатәи ашьаҿақәа анеихнагоз аамҭазы аԥсуа жәлар рашәақәа ирзыӡырҩыз, урҭ идыргачамкыз М. Горки ишиҳәоз еиԥш, ас иҟоу ашәа ссирқәа, гәырцыхцыхгақәа раԥҵара зылшаз, урҭ змырӡыз ажәлар, ииашаны ижәлар фырхаҵоуп, аҭоурых ду змоу жәларуп, аҭоурых ацәқәырԥақәа ирӡрыжәхьоу милаҭуп. Асовет тәыла иқәынхо егьырҭ ажәларқәа рҭаацәараҿы зекономикатә потенциали зкультуреи уаҩы иимбац ала ишьҭыԥрааз аԥсуа жәлар, иахьа рмузыкатә ҟазарагьы аизҳазыӷьара амҩа иангылоуп. Акыр аԥықәысларақәа шаиузгьы, аԥсуа музыкатә культура иахьа иаагәоуҭартәы ақәҿиарақәа амоуп ҳәа азуҳәар алшоит. Уи аизҳара амҩа иануп, иҿиоит, узықәгәыӷша аԥеиԥш бзиагьы азыԥшуп. Еиҳарак уи аҽеибыҭареи аҿыц шәҭреи,
аҿыц цәырҵрақәеи рымҩа ианылеит аҵыхәтәантәи ашықәсқәа рзы. Арҭ ашықәсқәа рыҩнуҵҟала аԥсуа музыка арҿиара аус иаҵагылеит зыӡбахә ҳалаҽхәаны иаҳҳәаша апрофессионалтә композиторцәа, ашәа аԥҵара иаҷыдангьы, егьырҭ амузыкатә жанрқәа аус рыдзуло асимфониатәи аоператәи ҩымҭақәа раԥҵара иазааԥсақәоугьы убра иналаҵаны.
Аԥсуа музыкатә культура зегь азы илагаламҭа дууп акомпозитор Р. Гәымба исимфониатә сахьақәа «Агәырӷьара», «Ачара», «Апартиа азы акантата», аораториа «Саҭбеи» уҳәа убас егьырҭгьы, А. Чычба иопера «Шансоу», аораториа «Кьараз афырхацәа», акантатақәа «Аԥсны», «Ҳара ҳпартиа», «Апоети ажәлари», асимфониатә поема «Абраскьыл», К. Ченгелиа «Аԥсуа каприччио», «Владимир Ҳаразиа», «Аԥсадгьыл», М. Берикашвили исимфониатә сахьақәа, «Агәырӷьаратә увертиура», Л. Чепелиански «Аԥсуа увертиура», «Аԥсны ашьхақәа», В. Ҷкадуа «Афортепианои аоркестри рыла аконцерт», «Акамератә оркестр азы аскерцо», аувертиура «Ашьыжь ашьхақәа рҿы», абалет «Риҵа» уҳәа убас егьырҭгьы.
Ҳәарас иаҭахузеи, еиқәаҳаԥхьаӡаз амузыкатә ԥҵамҭақәа маҷӡам, аха иааидкылан аԥсуа профессионалтә музыка аҿиараҿы иахьа аамҭа иқәнаргыло аҭахрақәа инагӡаҵәҟьаны ирызхарҭәаауам. Аопереи абалети ржанрқәа ракәзар, аԥсуа музыкаҿы макьаназы кьыс змам дәаӡоуп. Аамҭа-аамҭала урҭ зны-зынла иаахәыҵаҷҷалоит, аха нас афархь-мцеиԥш ҩаԥхьа инҿыцәаауеит. Ҵабыргны, иҟоуп иахьа иаԥҵоу, имазеиу аоперақәа, раԥхьаӡатәи абалет, аха урҭ авторцәеи амузыка знапы алакуи, рҷыдахаз уаҩы издырам. Амилаҭ культуразы урҭ хымҳа-џьымшьа хәарҭара алаӡамкәа иҭаҵәаху малк иаҩызоуп, дара раасҭа амузеи аҿы иҟоу аекспонатқәа еиҳа акы рҳәоит, еиҳа ак ӡырыргоит.
Еилкаауп ари аиҵахара иобиективтәу амзызқәа шамоу, ишымариоу усым, аамҭа рацәаны ишаҭаху, уи аӡбара ҳәынҭқарратә ҵакыла ишазнеитәу. Аха арҭ амзызқәа ҿҳәарак змоуӡаз мзызқәахеит, урҭ риааиразы ҳәынҭқарратә ҵакыла иаарбаӷьашәа ахаҵгылара рҭахуижьҭеи крааҵуеит. Насгьы аамҭа иашьашәаланы иқәыргылоу азҵаатәқәа логикада инымхарц азы урҭ рынагӡара иаҿагылоу амзызқәагьы иара аамҭа ахаҭа иқәнахуазар акәын.
КПСС Ацентр Комитети Асовет Еиҳабыреи Аԥсны азы ирыдыркылаз аҭоурыхтә қәҵара ареспублика амузыкатә ԥсҭазаараҿгьы уажәнатә иҟанаҵахьоу аныррақәа агәыӷра ҳарҭоит иҟоу аиҵахарақәа наҟ-наҟ раԥыхра алзыршаша ашьаҿақәа ҟаҵахап ҳәа.
Ари астатиаҿы сара сҿаԥхьа иқәгылам аԥсуа профессионалтә музыка иахьатәи аҩаӡара зеиԥшроу, уи агха-ԥхақәа, ақәкы, аперспективақәа реилыргара, уи еиԥш азингьы сымам, сымчгьы зқәымхо ус дуӡӡоуп. Аха иахьатәи аԥсуа музыка џьара иреиҵаӡоу аганк уалацәажәозаргьы, хыхь исҳәаз азҵааразы ма зеиԥш гәаанагарак азгәамҭакәа узавсуам. Еиҳараӡакгьы аԥсуа професионалтә музыка аҭагылазаашьа алацәажәара азин ҳнаҭоит, азин ҳнаҭоит акәым, иагьҳадырҵоит, иааџьоушьартәы ибеиоу аԥсуа шәаҳәаратә авокалтә музыкеи афольклори. Аԥсҭазаара аганқәа зегьы зныԥшуа, ҵакылагьы мелодиалагьы ибеиоу аԥсуа шәақәа, иахьа дара ирышьашәалоу апрофессионалтә музыкатә рҿиамҭақәа, раԥхьаӡа иргыланы, аоператәи абалеттәи музыка ахьырхылымҿиаац ԥсабаралагьы ииашам, изалымдароу цәырҵроуп. Урҭ реиԥшхеит еибах-еибафо, ишәахԥсараха ахрақәа ргәы еиҩырффа илеиуа арҩашқәеи аӡиасқәеи мшын иаламлаӡо, мшын зызҭмырҭәааз. Убас шакәугьы аԥсуа шәақәа убри аҟара рымчхара дууп, урҭ апрофессионалтә музыка аҿиараҿы
иҟоу аихьымӡарақәа азныказы иумырдыркәан ихырҩартә еиԥш, ихадырҭәаартә еиԥш, рыжәҩа иқәҵаны инаргоит уи аидара хьанҭақәа.
Аԥсуа шәақәа ирылам нотак иадамзаргьы шьҭыбжьык, аԥсуа цәа зыҟәным, аԥсуа ԥсы зхам, аԥсуа ҟазшьа змам. Урҭ ирымоуп даҽа мелодиак иаламҩашьо рхатә ҷыдара, избанзар, урҭ ахылҵит даҽа дгьылк иаламҩашьо адгьыл, зхатә ҟазшьа, зхатә рхиашьа, зхатә шьақәгылашьа змоу. Аԥсны аԥсабара ақәыԥшылара гәныхәҵысҭала иаҳгәаларшәо, ҳаблақәа хҩаны ҳҽаҳҭап ахәыцра. Маҷмаҷ еилго ҳҿаԥхьа иаацәырҵуеит, ҳаашьҭнахуеит арҭ аԥсуа жәлар рашәақәа иахьизи, иришьоу асахьақәа. Аҩымаа иаҿоу рахәыцқәоушәа еицырхәхәаны рҽеиваршә, ак аҵкыс ак еиҳаны, ак аҵкыс ак шьҭыхны уаԥхьа иаацәырҵуеит ашьха ахьыҵәцарақәа. Ашәаҳәацәа рансамбль акәызшәа мзаҿаҵас ихаргьежьны, рцәаҳәақәа ес наскьатәи ааскьатәи аасҭа ишьҭыхны убла иаахгылоит Аԥсны иачхынгылоу ашьха цыҩ-цыҩқәа. Зқьышықәса еиқәымтәаӡо, адық-дық ргәы еисуа, урҭ шьаҳиҭхазшәа амза шәахәа еишьылӡа ирықәыҷҷо еиқәышьшьы иԥшуп уахашаанӡа. Аха ашацкыраз, ԥштәы рацәа змоу ашәҭ ссир анпытуеиԥш, рыблақәа маҷ-маҷ ихтуа, заҵааира рхаҿқәа рықәлашаауа урҭ наҵаԥшуеит амра. Амрагьы ахаҿы шамшамуа, абла ҭыԥхаақәа ирхыҵуа аԥхара аманы ашәахәа нацәкьарақәа нархьыс-аархьысуа инарықәыԥхоит. Уи акәхоит: абырлашжәла цырцырқәа ԥыххааса иҿырпны ажәлаҟьаҩ аҳәиҵәҳәа рҿааирхазшәа ихышхыҵәан аԥсабара инықәлоит амелодиақәа. Ацәыкәбари ацәыкәбари реиԥш, аӡыхьи аӡыхьи реиԥш, арҩаши арҩаши реиԥш еизгәыкны инеилало, инеилыҵуа рҿаархоит урҭ амелодиақәа, иргачамкха, иԥсҭаҵагаха, игәыҟаҵагаха. Ииуеит аԥсҭазаареиԥш нкылашьа змам ашәа. Уи ааихсыӷьрада ирҿаҩуеит ахрақәа, ирықәыҩуеит ашьхақәа, ирхыҩуеит акаҵәарақәа, нас
есааира аҽышьҭыхуа инахалоит атәыла зегьы. Аԥсны ҳәа ашәа-хьӡы змоу атәыла. Игәыбзыӷуа инархаԥыруеит зыччаԥшь бырлаш ҟәашӡа ииоу амшын ацәқәырԥақәа.
Аԥсабара еиҭаҳәатә иахылҵуа ашәа ссирқәа рымԥсӡара, рынаунагӡара даԥсҟны зқьышықәсала абра дыҟан, абра дыҟоуп ауаҩытәыҩса. Уи урҭ ашәақәа зегьы дырнотаха, аԥсабара иаамданы иргоит ашәақәа рыбжьы: урҭ зны ихалоит, зны илбаауеит, зны ишьҭыԥраауеит, зны иқьыз-қьызуа, зны игәыбзыӷуа, зны игәырӷьоит, зны игәынқьуеит, ажәакала, еисуеит агәы, аԥсы ҭоуп, уи иақәым еихсыӷьра, избанзар рыбла ҷыц еиԥш еиҷаҳаны иахӡыӡаауа, рыԥсаҵа иҭакны еимырдоит абиԥарақәа.
Аҟазарадырҩы А.Аргәын ишиҳәо еиԥш, аԥсуа жәлар рашәақәа,аԥсуажәларирҭоурыхуп.Урҭшаҳаҭрарзыруеит еиуеиԥшым ахҭысқәа, аҭагылазаашьақәа, еиуеиԥшымыз аамҭақәа раан ажәлар рекономикатәи ркультуратәи ҩаӡара зеиԥшроу, ауаа реизыҟазаашьақәа, аԥсабареи ауаҩи реизыҟазаашьа, ажәлар рдунеихәаԥшышьа. Абарҭ ажәларқәа зегьы еицырзеиԥшу аҟазшьақәа аадырԥшуеит дара рхатә милаҭтә доуҳа бжьыла, дара заҵәык иртәу, излаҟоу аиҿартәышьа ала. Ҳәарас иаҭахузеи, ианкьа-бынкьатәиӡоу, уи ааҩс – ианкьатәиу, уи ааҩс – ижәытәтәиу ашәақәа иины ишынкашәаз уаҳа рҽаармыԥсахӡакәа ҳа ҳҿы изымааӡеит. Уи еилкаау усуп. Насгьы агәра ҳгозароуп, зынӡаск абжьы мааҩӡакәа аамҭа атыша ҵлашәыра иҭахәашаз ашәақәагьы шмаҷым.
Ашәа агәышьҭыхреи агәыҟаҵареи мацара ирызкым, ауаатәыҩса рыԥсҭазаараҿы уи наџьнатә аахыс асоциалтә ҵакы змоу, шәара зқәым қәԥаҩын, ԥсахра зқәым доуҳатә бџьарын. Убри аҟнытә, уи еснагьгьы иҟан иаҿагылоз, ахәаҽра иашьҭаз. Хара ҳазцарызеи, иаҳгәалаҳаршәап ашәак. Иахьа аԥсуа жәлар рҿы ахаҵара гимнк иаҩызоу ари ашәа шаԥҵахаз, закәытә ҭоурыхтә ҭагылазаашьаз иара зхылҵыз, еицырдыруеит.
Уи ажәлар реицықәыԥсычҳара иахылҵын, ажәлар реидкыларази, реицықәԥарази амчхара дуӡӡа змоу саркьал бжьны Аԥсны иаақәҩит:
«Шәнеибац, шәнеибац аԥсуаа рыҷкәынцәа, Аԥсназыҳәан ашьа казҭәаз, аԥсуаа рыҷкәынцәа...» «Музыка должна высекать огонь из мужественной души» – иҳәон Бетховен ду. Убасҵәҟьоуп ишыҟоу ашәа «Кьаразгьы», иара убас, зыԥсадгьыл ахьчаразы шәышықәсала амца иалагылаз абри ақәԥараҿы ииуаз, иӡрыжәхауаз, хыԥхьаӡаралагьы имаҷым, иахьа ҳара ҳҟынӡагьы иааӡаз ахаҵара иазку аԥсуа жәлар рашәақәагьы. «Пожалуй редко можно найти народ, в творчестве которого было бы столько героических песен, сколько мы встречаем в музыкальном фольклоре абхазов» – ҳәа ииашаҵәҟьаны иазгәеиҭоит В. Ахобаӡе абри аҷыдара. Иаагап аконкреттә ҭоурыхтә аамҭа иалиааз даҽа ашәақәак: «Аԥсадгьыл», «Агарашәа», «Ауаз ашәа», «Агәаҟ ашәа». Арҭ ашәақәа аԥсуа жәлар агәамҵра ду, атрагедиа, амчымхара, агәкаҳара иҭазыргылаз аамҭа еиқәаҵәа иалиааит. Амҳаџьырра иазку ашәақәа маҷымкәа иҟоуп. Иҟоуп еиуеиԥшым авариантқәагьы. Аха аҭагылазаашьаҵәҟьа зныԥшыз «Аԥсадгьыли», «Ауази», «Агарашәеи» реиԥш имаҷуп.
«Ҳаԥсадгьыл. Ҳаԥсадгьыл рыцҳа, ҳаԥсадгьыл уа. Уаа, ҳақәҵроупеи, уаа, ҳақәҵроуп, аха Ҳабацауеи, уаа,
Иааугәышьареи.
Уаа, ҳнышәнап рыцҳа ҳзыуаарамхеи, уаа Иҳамчгәышьоузеи», – уҳәа иҵегьгьы.
Игәыҭшьаагоуп, лахьеиқәҵагоуп, аха иагьырхәыцгоуп, игәҽынҵагоуп ари ашәа. Ацәгьара ду аҿаԥхьа зымч мхаз,
знап иҩахаз, злахьынҵа аиқәырхаразы ақәԥараҿы «уаҳа злоу иԥсра убеит» аҟны инаргаз, зыԥсы шахьынхәхәоз зыԥсадгьыл иаҟәыркәкәааз ажәлар ируазуп иара. Ус уҳәар ҟалозар, ари руоууп ахацәа, ахацәа ирмыткәмоуп, гәаҟ ажәабжьуп, игәыҭшьаагоуп. Иазҭазеи абриаҟара амчхара, абриаҟара анырра зыҟанаҵозеи амҳаџьырра рашәа «Аԥсадгьыл» Ҳгәы зҭнашьаауазеи, ҳхы-ҳгәы зҭнарӡыӡаауазеи? Избанзар, ашәа аҟны иуԥылом ашаблонра злоу нота заҵәыкгьы, ашәа иалам баша иҳәоу ажәа заҵәыкгьы. Ажәақәагьы амелодиагьы еишьашәалоуп, ажәақәагьы амелодиагьы аԥсҭазаара иаша иахылҵит, ахра цыҩ-цыҩ ианыҩуа абжьеиԥш, уи аныҩит ажәлар ргәы-рыԥсы, урҭ ргәалаҟара иацҳаражәҳәаҩхеит, иашәаџьҳәаҩхеит.
Иҟан, иахьагьы иҟоуп агәаанагара, ажәытәтәи аԥсуа жәлар рашәақәа ажәақәа рыламкәа ирҳәозшәа. Ари агәаанагара, сгәанала ииашам. Иҟоуп, ҳәарада ашәақәа мелодиа мацарала еибыҭоу, аха уи иаанагом урҭ ажәа рыцмызт ҳәа. Ҳәарада, аԥсуа шәақәа зегьы ирылан досу ирышьашәалоу ажәақәа, аамҭа еиҭакрақәа раан урҭ рҵакы аҽанаԥсахалак маҷ-маҷ иӡуан умҳәозар. Ишдыру еиԥш, амелодиа ажәа еиҳа ннаҵуеит, еиҳа ишьақәхоит, еиҳа анарха амоуп уи ашьақәгылашьа аспецифика иабзоураны. Ажәытә ахь ҳазцарызеи, иахьатәи ҳаамҭазтәи ашәақәа заҟа рмелодиақәа ҳгәалашәозеи ражәақәа ҳзымдырӡо. Дыҟам аӡәы, зынӡа ашәа ззымҳәаӡо иакәзаргьы, џьара мелодиак ззымҟыжә-быжәуа. Аԥсуа жәытә ашәақәа ажәада ишьақәгылоушәа узжьо аҟазшьақәа иреиуоуп урҭ рмелодиа абеиара, ргармониа аилазаара амариара...
Аԥсуа шәақәа иршьагәыҭуп аԥсуа жәлар рпоезиа. Аԥсуа жәлар рпоезиа абаҟақәа Нарҭаа репосгьы убра иналаҵаны, валашьа рымамкәа здаҟам беиароуп, зеиԥш умоура материалуп аопереи егьырҭ инеиҵыху
амузыкатә жанрқәа рлибреторазы. Ажәакала, аԥсуа профессионалтә музыка арҿиаразы иҟан, иҟоуп ҭабара зқәым аӡыхь ахыҵхырҭа.
Авокалтә жанр ҳаналацәажәо ҳарзааҭгыларц сҭахуп, уи аганахьала аџьабаа ӷәӷәа збаз Иван Лакрбеи Иван Кортуеи. Иван Лакрба аԥсуа жәлар рашәақәа ибзианы издыруаз, урҭ зыԥсеиԥш бзиа избоз, иреиҷаҳауаз ашәаԥҵаҩын. Ирҿиамҭагьы аиҳараӡак изықәгылоу уи ауасхыр ауп. Хыԥхьаӡарала ирацәаны иҭнымхазаргьы, уи иаԥиҵаз ашәақәа, шамахамзар, зегьы ажәлар ирылаҵәеит, ажәлар бзиа ибаны ирыдыркылеит. Дара ҵакыла ишеиԥшымгьы, уанырзыӡырҩуа иудыруеит Лакрба инапкымҭа шакәу. Иаҳҳәап: «Шьышь нани», «Аԥсадгьыл», «Володиа Ҳаразиа», «Арԥызбеи аԥҳәызбеи рашәа», «Шьардаамҭа», «Аҭынчраз ашәа», «Апартиаз ашәа». Иаҳҳәар ҟалоит, ҳара иахьатәи ҳкомпозиторцәеи ашәаԥҵаҩцәеи зегь раасҭа ажәа иацклаԥшуа дреиуан ҳәа Иван Лакрба. Уи имелодиақәа гармониала реиқәыршәара иаҷыдангьы, ашәа ҟаиҵон иуацәажәо, иуанаҳәо ажәала еилукаартә аиқәыршәара дацклаԥшуан. Имелодиақәа ракәзар, иаԥсыуоуп, ирхоуп амилаҭцәа. Ажәлар рҟнытә иааигон, аха иааигомызт ишиашоу, ма ицәабломызт, ишәон, изон, ираӡон, абырцкал икылихуан, ирнаалоз ажәақәагьы ирниҵон. Иван Лакрба, шамахамзар, ажәақәа иара иҩӡомызт («Аҭынчразы ашәеи» «Анҭицеи» ртәы ҳамҳәозар»). Уи ажәлар рпоезиа, ма апоетцәа ражәеинраалақәа ихы иаирхәон. Апоет иажәақәагьы ишабалак, иара ишиҭахыз иԥсахуамызт. Апоет далаирхәуан ирҿиаратә усура. Иаҳгәалаҳаршәап Дырмит Гәлиа иажәақәа рыла иаԥиҵаз «Арԥызбеи аԥҳәызбеи рашәа». Шаҟа ицқьаӡа, еилыкка иуаҳауазеи уи иажәақәа, ма «Ашьха ирхаԥхоит алашара», «Шьышь нани» Баграт Шьынқәба иажәақәа рыла иаԥҵоу уҳәа убас иҵегьгьы.
Абас акәын аус шиуаз Иван Кортуагьы. Уи иашәақәа «Хоџьан ду», «Санчара» уҳәа ажәлар ррепертуар иалымшәо иалоуп. Аԥсуа шәақәеи акомпозиторцәеи ҳанрылацәажәо даҳгәалаҳмыршәарц залшом А. Чычба. Уи иоператәи, исимфониатәи, иораториатәи, икантататәи ҩымҭақәа инарываргыланы имаҷымкәа иаԥиҵахьеит ахортә ашәақәа. Ҟазшьа ҷыданы уи иашәақәа ирымоуп афырхаҵаратәи аныҳәатәи шьҭыбжьы. Атекстқәа ихы архәараҿы дҿырԥшыгоуп. Иашәақәа рылихит ажәлар рпоезиа, иара убас Дырмит Гәлиа, Б. Шьынқәба, И. Ҭарба, Кә. Ломиа уҳәа рҩымҭақәа. Уи ажәа дацклаԥшуеит, иашәақәа ражәақәа еилганы иуаҳауеит акапелла анагӡаралагьы.
Аҟыбаҩ ҷыда змоу, зашәақәа ажәлар бзиа еицырбахьоу, ажәлар ирылаҵәахьоу акомпозитор Р. Гәымба ирҿиара амҽхак ҭбаауп. Уи ҷыдала изааҭгылара ахәҭаны исыԥхьаӡоит. Иахьатәи аԥсуа ашәа Р. Гәымба ирҿиарақәа рыдлаԥса даара иӷархон, урҭ ҳмузыкатә культура ахьтәы фонд иагәылалашо иагәылоуп. Иахьа, шамахамзар, Аԥсны ашәаҳәаратә профессионалтә коллективқәа инадыркны, иҟам хаԥшьгаратә коллективкгьы Р. Гәымба иашәак зрепертуар иалам, уи иашәақәа уаҳауеит амхырҭақәа рҿы, ачаирҭақәа рҿы, ахьшьцәа рхәышҭаараҿы, ачарақәа рҿы уҳәа убас егьырҭ аԥсуа жәлар рқьабз иадҳәалоу ацәгьеи абзиеи ахьымҩаԥысуа. Р. Гәымба ихьӡ ануаҳауа, ма дануԥыло аеҵәа рацәаны избаз аҽыҩ «Азар» абжьы анаҳауеиԥш, ашәа уаҳауа уалагоит, иузгәамҭаӡакәа ашәақәа рызхәыцрахь уианагоит, ашәа угәалашәоит. Уи ибзиаӡаны идыруеит, ирҿиаратә усура аҟынгьы шьахәла ихы иаирхәоит афольклор. Аԥсуа жәлар рашәақәа иара ихаҭа ҟазаралаҵәҟьа инаигӡоит, ибжьы бзиоуп, атембр агәкра аҵоуп. Р. Гәымба ирҿиаратә усура аҽарҭбааит, аҽеиҵнахит еиҳараӡак уи Аԥснытәи аҳәынҭқарратә ансамбль напхгара анеиҭоз. Иазуҳәар ҟалоит ари аамҭа, уи
ирҿиаратә усура ашәҭымҭа акәын ҳәа. Игәыҟаҵагаха, лассы-лассы еишьҭарххы-еишьҭарххы, ак аҵкыс ак еиӷьны иаагон уи иашәақәа. Урҭ абырсааҭк ажәлар иаашьҭыркаауан, аханатә ирдырӡо, изышьцылахьо акеиԥш инеимда-ааимдо иҳәо рҿынархон. Изыбзоурахазеи ари? Раԥхьаӡагьы иргыланы ашәақәа равтор иԥшаауеит ажәлар рмелодиа аԥсы ахьҭоу, нас уи аҟәырҷахак аалхны, иара итәы ахаҳауа иҿынаихоит. Иара итәы захьӡугьы иалеиҵоит афольклортә елемент. Ус излаҟалаз, маӡас иаҵоу ҳәа ҳгәы иаанаго, уи ашәа ахаҭа аԥиҵаанӡа, гәныхәҵысҭала амелодиақәа еилихуазар акәхап, ихы-игәы иҭакны маӡа дырзыӡырҩуазар акәхап, иԥсы иаҵаҵаны ирԥхозар акәхап. Нас ҭынчра амҭо, дыршаҟьо даман ианықәлалак, уи иԥсы иҭаку амазара ааҭыганы зегьы ирзишарц, зегьы идирҳарц ицәыригоит. Ажәакала, Р. Гәымба ашәа мчыла ихәыцны, еидцалан акәымкәа, аԥсҭазаара аиаша иазааигәеитәуеит, ажәлар ргәеисра иақәиршәоит, иара убри алагьы аиаша шиашаҵәҟьоу, излаҟаҵәҟьоу музыка бызшәала ицәыригоит. Ари еиԥш, ҳәарада, изылшо аҟазара ду злоу уи зыциз, ԥсабарала излалаз заҵәык иоуп. «Настоящим большим художником является лишь тот, у кого внутри растет и зреет правда, у кого внутри ревнивое и беспокойное, никогда не замолкающее чувство правды, на все». В. Стасов абарҭ иажәақәа изкызар алшоит ҳара ҳ-Ражденгьы.
Р. Гәымба иашәақәа ақәҿиареи анархеи рызҭаз афакторқәа ируакуп уи арҿиараҿы хархәагас аԥсуа поезиа иреиӷьу аԥҵамҭақәа ахьышьҭихыз. Акомпозитор ажәеинраала аформеи зҵаки дрызхәыцны, ихы-игәы, ишьа-ида ирылаҵәаны, урҭ рыда хәыцырҭа имамкәа иҽыҟаиҵозароуп, урҭ рыла «иҽирчмазаҩыроуп», нас урҭ ирнаало амелодиа еиҳа имарианы, еиҳа аҽырманшәаланы, ааԥын ԥша-ҟәандеиԥш ахәхәаҳәа
аҿаанахоит, игәыҟаҵагаха, уажәраанӡа иигәаҟыз иџьабаа иханаршҭуа, иԥсы иршьо, арҿиаратә гәырӷьара ажәҩангәашәԥхьара аҷараҳәа изаартны дынҭарԥшуа. Абасшәа акәхап ишыҟоу Гәымба ирҿиаратә методгьы, уи аԥсуа жәеинраала ашәа аналихуа. Ражден Гәымба раԥхьатәи иашәа бзиақәа рҟырҟы дырхәыхәит Б. Шьынқәба иажәеинраалақәа. Иаҳгәалаҳаршәап «Аԥшалас». Шаҟа ирхәыцгоузеи, шаҟа ицәаҭарӡыӡагоузеи, шаҟа игәыҭшьаагоузеиа шаҟа хаҵарагьы алоузеи ари ашәа! Азеиԥш уаҩытәыҩсатә ԥсҭазаарала аҳаи-аҷышьи азырхианы, ԥсыуа мелодиала исны, нас аԥсыуа ҵасла ихырҷоуп ари ашәа. Шаҟа еинаалоузеи ажәақәа рҵаки амелодиеи! Абриоуп ажәлартәра, абра иҟоуп аҟазара цқьа. Зыԥсадгьыл зхы ақәызҵаз ахаҵа, иԥсымҭазы ииҳәо егьа иурхаҵаргьы, иуазуп, имыткәмоуп. Ари ахшыҩҵак аанарԥшуеит амелодиа. Аха ушԥсуа анудыруаҵәҟьагьы, ани аиаҳәшьеи ргәы шыҭҟьатәым, ишреиҷаҳатәу, аб, ахаҵа егьа иргәаҟгазаргьы иҟаҵәҟьоу аиаша шиаҳәатәу, насгьы уи гәырӷәӷәагас, гәыҟажагас, гәырдугас хьымӡӷыла ушҭамхаз изыцҳара азхәыцра, уи ахамшҭра, аԥсуара иуднаҵо, ахаҵара узыруа милаҭ ҟазшьоуп. Абри еицырҳәоит ашәа атексти амелодиеи. Хыхь зыӡбахә ҳахцәажәаз ашәа иавагылоуп абри аганахьала Володиа Ҳаразиа изку ашәа, еицырдыруа ажәеинраала «Аб» ала. Апоет Б. Шьынқәбеи, Р. Гәымбеи рҿиаратәла русеицура иалҵшәахеит ажәлар ирылаҵәахьоу ашәақәа «Қәачала», «Иаирума». Апоетгьы акомпозиторгьы даараӡа ҟазарала иазнеит ажәлар рмотивқәа ирылху ари аматериал. Литературатә ҩымҭак, ҷыдала хәыҷтәы ҩымҭак аҳасабала, «Иаирума» шедеврзар, амузыкагьы уи иацнанаго иҟоуп.
Р. Гәымба аус рыциуеит егьырҭ аԥсуа поетцәагьы. Иззымдыруада иахьа уи Алықьса Џьонуеи иареи русеицура иахылҵыз ашәа ссир «Ауардын». Абраҟагьы, Р. Гәымба
ажәлар рмотив ссиршәа дақәшәаны ихы иаирхәеит. Ихы иаирхәеит анаҳҳәо еилкаатәым, уи имазеиз мелодиак ааиган, анота ианиҵеит ҳәа. Аус ахи аҵыхәеи ахьыҟоу, ажәлар иртәу амотивқәа маҷ-маҷ аамҭа ихнаҩахьаз асаба рықәыршәшәаны, рыҿра аарԥшны, урҭ релементқәа еиҿыбааны излаҟаз акырӡа иахьеиӷьқәоу ауп. Р. Гәымба иашәақәа шамахамзар, зегьы ирымоуп рхатәы ҭеиҭԥш, рыхьыӡқәа ануаҳалак дара закәу улымҳагьы иҭаҩуеит сахьақәангьы убла иаахгылоит. Избанзар, гәыла, ԥсыла иҭәу амелодиа иалҩны икаӡӡа иуаҳауеит ахшыҩҵак аазырԥшуа ажәақәа. Ажәа азҟазацәа, апрофессионалтә поетцәа ражәақәа ирылхны, иҟаиҵаз ашәақәа зегьы абасала инагӡоуп, ихаҭәаауп, игәылыршәоуп. Ари ҩаԥхьа иаҳнарбоит ашәа гәыцәс иамоу, изхагьежьуа ажәа шакәу, ашәеи ажәеи еиҟәыҭхара шрымам.
Убас иҟазаауан ашәақәа зегьы џьоукы-џьоукы ҳкомпозиторцәеи ҳашәа аԥҵаҩцәеи абри аԥҟара еиларымгозҭгьы, абри аԥҟара иқәныҟәозҭгьы. Аха, рыцҳарас иҟалаз, зехьынџьара еиԥшны аԥҟара хыԥашьа змам акакәны ишьақәгылартә изыҟамлеит. Ҳкомпозиторцәа, иара Гәымбагьы убра дналаҵаны, зны-зынла ашәа азын ажәа иамоу аҵакы рхашҭны, аформеи амелодиеи мацара ихнахны иаԥырҵоит рҩымҭақәа. Убри инахҟьангьы иахьа ҳашәаҳәаратә репертуар аилазаараҿы имаҷымкәа иаҳԥылоит, ибжамҽаму, еилганы, акгьы уазымҳәаӡо ашәақәа».
«Арҿиаратә баҩхатәра, акәиц хаҭала изыӷрам, уи ҩнуҵҟала иамбылуа, иамыргәаҭеиуа, уи «ачымазарала ичмазаҩым» ауаҩы илшарымызт абас еилыхха, инхымшәо убла иаахгыло асахьақәа рыла ашәатә поезиа аира, ашьақәгылара иаҵоу амаӡақәа рыҵхра, ари ҳа ҳавтор ишҭихуа еиԥш» – абас ахәшьара ҳаракы аиҭеит Кәасҭа Герхелиа иҭҵамҭа ҟаимаҭ «Ажәеи ашәеи» ҳҵарауаҩ ду, ҳакадемик Шоҭа Салаҟаиа уи ирҿиаратә
мҩа иазикыз астатиа неиҵых аҟны. Саргьы аԥхьаҩ ухаҵкы, Кәасҭа Герхелиа апублицистикатә ҭынхазы исҳәаз азырханы аҩада иаазгаз ҳакадемик иҳәахьала ихсыркәшоит.
Кәасҭа Герхелиа ипоезиатә рҿиамҭақәа Аԥсынгьы уи
анҭыҵгьы иаԥсыуам аԥхьаҩцәагьы ибзианы ирдыруан. Урҭ лассы-лассы акәымзаргьы, аурыс, ақырҭуа уҳәа убас егьырҭ абызшәақәа рпериодикатә кьыԥхь (агазеҭқәа, ажурналқәа) ирнылон апоетцәа нагақәа иреиҭагамҭаны. Уи анаҩсангьы апоет ипоезиатә рҿиамҭақәа хаз шәҟәқәаны иҭыҵит Аҟәа, Қарҭ, урысшәала, қырҭшәала. Убас Аҟәа 1987 шықәсазы ашәҟәҭыжьырҭа «Алашара» аҟны урысшәала иҭыҵит Кәасҭа Герхелиа иажәеинраалақәеи ипоемақәеи реизга «Когда цветет иглица» («Ацәлаа анышәҭуа»). Уи иацу аԥхьажәаҿы ҳаԥхьоит: «Настоящий сборник абхазского поэта К. Герхелиа объединяет переводы стихов и поэм, написанных в разные годы. Живое чувство отчего края, размышления о корнях, связывающих человека с родной землей, любовь, человеческое достойнство, вера в светлое будущее – вот основные мотивы предлагаемой читателю книги»*.
Ашәҟәы иану аҩымҭақәа еиҭаргеит В. Гринчуков, Н. Григориева, Л. Лиубченко, С. Кузнецов, Н. Патулиди, Л. Магистрова.
Аиашазы, аиҭагақәеи аоригинали еиҿырԥшны урыԥхьар, иумбарц залшом, аиҭагаҩцәа аԥсуа поет иҩымҭақәа ирыҵоу аԥсыԥхара, ирхоу амилаҭцәа, излеибарку афилософиатә хшыҩзцарақәа шьахәла еиқәырханы аурыс ԥхьаҩ изнагара шрылшаз. Зҿыгҳара уамак иҟам, идуум абри ашәҟәы иаԥхьалак ибоит абаҩхатәра змоу, – заԥхьаҟа иҵегьы зҳәараны иҟоу апоет, ахәыцҩы аԥсуа сахьаркыратә литератураҿ аӡәы ҳәа дшыҟоу. Аиҭагақәа зегьы ашәҟәы еидызкыло араҟа
* Коста Герхелиа. Когда цветет иглица. Сухум: Алашара, 1987. С.2. 609
рыхцәажәара, реилыргара ҳзалагом, уи хара ҳагоит, мацара аҩада исҳәаз ахшыҩзцара арҵабыргразы иаазгоит ажәеинраала «Уаридада» аҟнытә аоригинали аиҭагеи еиҿырԥшны цәаҳәақәак.
Уажәы аоригинал:
Мака лоума, Шьака лоума, – Ԥҳәыс дигазар Кәакәа?
Ҳаи, џьушьҭ, асеиԥш жәбахьоума, Аус злоу убри аума, – Ирҳәалааит иԥымҵәакәа Уаридада мақәа!
Мшәан, ицәгьоузеи ара, мана Иҟалазеи ихәарҭам?
Маӡа игәырӷьоит аби ани, Ирдыруеит, о, ӡӷаби ҷкәыни, Уаридада шшәарҭам.
Уаридада, уаридада, Уаридада мақәа,
Уа дызҳәада, уа дызгада? Ԥҳәыс дызгада, хаҵа ицада? Аус злоу убри акәым, – Ирҳәалааит иԥымҵәакәа Уаридада Мақәа!
Аа, арҭ ацәаҳәақәа аурысшәахь ишеиҭагоу:
Ари ажәеинраала иеиҭазгаз аурыс поетесса Н. Григориева дақәшаны еилылкааит аоригинал иахаз амилаҭ бжьы, иаҵаз амелодиа хаа, ажәеинраалаз иаҵанакуаз, аԥсы ахазҵоз урҭ аелементқәа шракәыз. Аԥсуа бызшәеи аурыс бызшәеи рсинтаксистә еиҿартәышьалеи рморфологиатә ԥсабареи, зынӡа ишхаз-хазугьы бызшәатә хылҵышьҭрала ишеигәыцхәымгьы аурыс поетесса Н. Григориева иааџьоушьартә аҟынӡа илылшеит аиҭага аоригинал иазааигәазтәуа, аҵакы иаламкьакьо абжьы ахаҵара. Ари имариаз усмызт, аиҭагаҩ лзын, избанзар, ажәеинраала «Уаридада» ахаҭагьы ахатә хаҿра аманы, жәлар рҿаԥыцтә поезиа агәеисыбжь аныруа иҟоуп, ус аламала, аҽунаҭо иҟаӡам.
Араҟа сара нацәақәкыла ажәеинраалазаҵәык ауп зыӡбахә сҳәаз, егьырҭ ишысҳәахьоу еиԥш, сыҽрыласымгалт, хара сагон азыҳәан. Амала, «Когда цветет иглица» («Ацәлаа анышәҭуа») иану ажәеинраалақәеи апоемақәеи ламысла, дыррала, насгьы ауаҩытәыҩсатә гәыбылра рыдҵаны, ҳзашьҭоузеи ҳәа акәымкәа,
ҭакԥхықәрала ишеиҭаргаз, аурысԥхьаҩцәа иддырдырит Кәасҭа Герхелиа ипоезиатә рҿиамҭақәа хаара-бзаарас ирыҵаз, дызхаҭарнаку амилаҭ литератуаз изыԥсаз уҳәа убас иҵегьы.
Кәасҭа Герхелиа иажәеинраалақәа еидызкыло ашәҟәы «Мҭеби да Биликеби» («Ашьхақәеи амҩахәасҭақәеи») ҳәа хьӡыс измоу қырҭбызшәала иҭыҵит Аҟәа 1966 шықәсазы ашәҟәҭыжьырҭа «Алашара» аҟны. Уи иану аҩымҭақәа еиҭаргеит ақырҭуа поетцәа Ш. Акобиа, М. Чачуа, М. Хурцилава, Х. Гагәуа, М. Мирнели, Г. Каландиа. Иара убас Қарҭ ашәҟәҭыжьырҭа «Накадули» «Акәара» иҭнажьит Кәасҭа Герхелиа иажәеинраалақәа реизга ашәҟәқәа «Наҳар» ҳәа захьӡу.
Аԥсны алитературеи аҟазареи рдекада Қарҭ ицоз арыцхә иадҳәаланы «Аԥсуа поезиа абиблиотека» асериала гәыԥҩык аԥсуа поетцәа рҩымҭақәа еидызкылоз реизгақәа шәагаала ихәыҷ-хәыҷны Қарҭ ашәҟәҭыжьырҭа «Мериани» аҟны иҭрыжьит. Абри асериа иҭнажьуаз апоезиатә шәҟәқәа рылаԥш иҵыргон Ника Агиашьвили, Иван Ҭарба, Карло Калаӡе, Шьоҭа Нишьнианиӡе. Убарҭ рхыԥхьаӡараҿы далашәеит Кәасҭа Герхелиагьы. Ашәҟәы иахьӡуп «Лексеби» («Ажәеинраалақәа». Ҭбилиси: Мерани, 1971).
Ишаабо еиԥш, Кәасҭа Герхелиа ақырҭуа ԥхьаҩцәагьы дырдыруан абаҩхатәра змоу аԥсыуа поетны. Қырҭшәала иҭыҵыз ишәҟәқәа рнаҩсангьы, уи иажәеинраалақәа акьыԥхь рбон ақырҭуа журналқәеи агазеҭқәеи рдаҟьақәа рҿы.
«Кәасҭа Герхелиа ихатәы оригиналтә ҩымҭақәа раԥҵара адагьы инапы алакны иман, ақәҿиарагьы иман асахьаркыратә ҩымҭақәа реиҭагара ажанр аҿгьы. Уи еиҭагамҭаны ҳмилаҭ литература иаланагалахьеит, аԥсуа ԥхьаҩцәа рнапаҿы ироухьеит, академик Шоҭа Салаҟаиа ишазгәеиҭаз еиԥш, аклассикатәи ҳазну аамҭазтәи
еиуеиԥшым амилаҭқәа рышәҟәыҩҩцәа рырҿиамҭақәа, апоезиа еиԥш, апрозатә ҩымҭақәагьы. Убарҭ иреиуоуп, иаҳҳәап аурысшәахьтә еиҭеигаз С. Есенин, Е. Евтушенкои, В. Солоухини ражәеинраалақәа, абаза бызшәахьтә Ԥ. Цеҟәуеи, Ҟ. Џьгәаҭани ражәеинраалақәа, ақырҭшәахьтә – И. Абашиӡе, И. Нонешвили, Бесики ражәеинраалақәа, И. Ҷавҷаваӡе иажәабжь «Аныҟәаҩ ианҵамҭақәа», С. Клдиашвили, В. Инанишьвили ражәабжьқәа, Н. Думбаӡе ироманқәа «Сареи, сандуи, Иликәеи, Илариони», «Анаунагӡара азакәан» (аҵыхәтәантәи ацыԥҵәахақәа роуп икьыԥхьу). Аԥсуа театр азы ҟазарыла еиҭеигеит ҳаамҭазтәи адраматург Фернан Краммелик ипиесафарс «Зеиԥшҭам ауаҩы-патуда» уҳәа убас иҵегьы.
Ҳәарас иаҭахузеи, Кәасҭа Герхелиа ибаҩхатәра ишацәаҩоу еиԥш, абраҟагьы аиҭагара аус аҿы – инапкымҭа цқьоуп, ламысла дырра ҵаулала, насгьы аџьабаа ду рыдбаланы, аԥсышәала ирцәажәоит аԥсуа литературазы ипоезиатәума, ипрозатәума аҩымҭақәа зегьы, рмилаҭ цәаҩеи, аҷыдарақәеи, аколорити рыцәмырӡкәа. Ари имариоу усӡам, аоригиналтә ҩымҭа аԥҵара еиҵамкәа аџьабааи абаҩхатәреи аҭахуп. Асахьаркыратә еиҭагара, ишдыру еиԥш, ашәҟәыҩҩцәа зегьыҵәҟьа рымч ақәхом, избанзар, уи азын аҟыбаҩ ҷыда умазароуп. Ааи, зыԥсаҭа шкәакәахаша, Кәасҭа Герхелиа асахьаркыратә еиҭага иаҭахыз, иатәышьҭраз, агәаҳәара зцыз аҟыбаҩ ҷыда иман. Ус шакәу ҳдырбоит аԥсшәахь еиҭеигаз еиуеиԥшым амилаҭ шәҟәыҩҩцәа рпоезиатә, рпрозатә ҩымҭақәа. Амала, ҳлитературатә критикаҿы знык иадамхаргьы абри азҵаара иахымцәажәац, алаԥшҳәаа иҵнамгац умҳәозар. Уи, жәаҳәарада, ҳакритика агхақәа ируакуп, еиҳа ииашаны иуҳәозар, ҳсахьаркыратә литературеи ҳакритикеи ишзеихьымӡо узырбо факторуп. Иара сара схаҭагьы сызҿу смонографиаҿы уи азҵаара – Кәасҭа Герхелиа ҳмилаҭ литература иалаигалаз аиҭагақәа рыхцәажәара,
рыҭҵаара, ирыгу-ирыбзоу аҳәара – аӡбара сылшом, сусумҭа «ацәа» исызҭакӡом амҽхак ҭбаауп азыҳәан. Аха агәыӷра сымоуп, мышкызны, абри хыхь зыӡбахә сҳәаз апроблема иазхьаԥшша, ҭҵааҩык дшыҟалоу аҟара, избанзар, асахьаркыратә литература аҿиара урҭ рҩызцәа атәышьҭроуп, иара иԥасабаратәны иацуп.
Аиҭагара аус аҿы Кәасҭа Герхелиа аҩымҭа хаҭала сгәы иахәеит, насгьы сахьаркырала иҳараку аҩаӡараҿы иҟоуп ҳәа апринцип амацара акәӡамызт дзықәныҟәоз (уигьы, ҳәарада, афактор хадақәа ируакын). Уи дрызҿлымҳан ижәлар гәакьа иркьарзыз, рҭоурых, ржәытә, рҿатә, рқьабз бзиақәеи, иара убас Аԥсны аԥсабара аԥшӡара уҳәа ртәык зҳәоз, изыҟәнибаалоз аҩымҭақәа еснагь хшыҩзцара рзиуан, иҭахын аԥсуа ԥхьаҩы ихатәы бызшәала иирҳарц. Ари ас шакәу агәра аагартә иаабоит Кәасҭа Герхелиа еиуеиԥшым амилаҭ поетцәеи ашәҟәыҩҩцәеи рахьтә аԥсшәахь еиҭеигақәаз рыхрыԥхь (рсиа) ҳалаԥш нахаагар. Аха урҭ зегьы аганахь иааныжьны исҭахуп Кәасҭа Герхелиа еиҭеигақәаз рахьтә акы заҵәык конкретла сазааҭгыларц.
Аԥсуа ҵарауаҩ ду, аҟазараҭҵаарадыррақәа рдоктор, апрофессор, академик Алықьса Хәыта-иԥа Аргәын аибашьраан Аҟәа далаханы дшыҟазгьы, иҭаацәеи иареи иԥсҭазаара ашәарҭа ӷәӷәа ишҭагылазгьы, ихы дымҩахаӡакәа, ишьала иҩит апериодикатә кьыԥхьи арадиои, ателехәаԥшреи Аԥсны азы иҟарҵоз аинформациақәеи адырраҭарақәеи ихы иархәаны ашәҟәы «Аԥсны – џьаҳаным иҭаршәу џьанаҭ». Ари ашәҟәы Аԥсны жәлар рџьынџьтәылатә еибашьра иазкны ирыҩхьоу, насгьы Шеварднаӡе уи ибандеи рполитикатә хәымгарақәа ҿаԥызҽуа, рԥаршеирақәа иаахтны иаҳзырбо, алаҳарҭеиԥш рцәа рхызхуа, ҳажәлар ргәымшәареи рфырхаҵареи, рыԥсадгьыл ашҟа ирымоу абзиабареи, аиааира агәрагареи
аазырԥшуа публицистикатә-философиатә ҩымҭоуп. Иара убасҵәҟьа ашәҟәы «Аԥсны – џьаҳаным иҭаршәу џьанаҭ» имҩашьо иаҳнарбоит уи аԥызҵаз ҳҵарауаҩ ду идырра ҵаула, ихаранаԥшра ифилософиатә хәыцшьа, илогика аӷәӷәареи аҵаулареи. Алықьса Аргәын ари ашәҟәы аниҩуаз аамҭазы иԥа гәлымҵәах Аԥснытәи аҳәынҭқарратә университет ахԥатәи акурс аҿы итәаз, агәырҵҟәыл бзиа змаз Баҭал Аргәын иԥсадгьыл ихы ақәиҵахьан. Ихаҭа иакәзар, иԥсҭазаара ахац-па иакын. Аха игәы камыжькәа икалам ала деибашьуан, зыԥсадгьыл зхы ақәызҵаз Аԥсны аҵеицәа дауаԥшьқәа ршьа иуан: «Аԥсны – џьаҳаным иҭаршәу џьанаҭ» фырхаҵа хаданы иагәылгоу, мамзаргьы зыла автор игәҭакы ааирԥшуа иҭахаз, иԥа Баҭал ихаҿсахьала ауп. Ари акы, философиатә ҩымҭоуп, ҩбагьы, ҳажәлар зҭашәаз ртрагедиа аазырԥшуа ҭоурыхтә ҩымҭоуп. Сара араҟа ашәҟәы аилыргара салагом, уи иазкны акымкәа-ҩбамкәа астатиақәа рыҩхьеит, ахәшьара арҭахьеит Аԥсны еиԥш уи анҭыҵгьы. Абраҟа иаазго, сзыхцәажәо афактгьы Аԥсны анҭыҵтәиуп. Уи ааит Американтә ашәҟәы автор Алықьса Аргәын ихьӡала. Уажәыаԥхьаҩ ухаҵкы,ҳашиашоу,уаҳацыфакамҭакәа, ҳаиасып ақалақь Бостон (США) аҟнытә иааз ашәҟәы ашҟа, зны ҳрыԥхьап дара, аматериалқәа, нас иацаҳҵап иаҭаху акомментариақәа:
Акыр иаԥсоу Алықьса Аргәын!
Слахьынҵа сзылԥхан иснаҭеит аҳамҭа.– Бостон ҳаибабеит Аԥснынтәи иааз аԥҳәызба Светлана Басариаԥҳаи сареи. Уи лҟынтә сара исоуит уара ушәҟәы, амцагьы сыцранаҵеит. Занааҭла сара сфилологуп, афранцыз бызшәа дсырҵоит. Араҟатәи акьыԥхь аҟны зны-зынла сықәгылалоит. Қәыԥсычҳаамҭакала иааинырсланы изҩит астатиа уара ушәҟәи Аԥсны алахьынҵеи ирызкны, уара ушәҟәы иахьӡуҵаз ахьӡҵаны.
70-тәи ашықәсқәа рзы сыҟан шәара шәтәылаҿ, наӡаӡа схаҿы игәыҟаҵагаха иаанхеит Аԥсны блахкыга агәалашәара. Уажәы исоуз аҽыҵга схы иархәаны исҭаххеит сцәаныррақәа жәеинраалала исҳәарц, иалҵыз сыздыруам аха. Анцәа ибоит, угәы хыхны уҩызахара ахьынҳалара иашьҭоу среиуам. Зеиԥшҟамло егьыҟам ҳәа ажәеинраала акасетагь ианысҵеит. Рыцҳарас иҟалаз, уадресгьы сымам – утелефонгьы. Акыр уҭахны уҟалозар, ма исыдуҵозар, сеигәырӷьаны инасыгӡоит. Ашәҟәы сзыуҩлар даара сеигәырӷьоит.
Гәык-ԥсыкала асалам рысҭоит иузааигәо зегьы. Унапы разы, уфырхаҵа напы рӷәӷәаны иааныскылоит.
Гәык-ԥсыкала
Иммануил Глеизер.
Бостон Америка, иуль 15,1995.
Ашәҟәы «Аԥсны-џьаҳаным иҭаршәу џьанаҭ» автор Алықьса Аргәын уахь.
Аурҭ цәгьа зҵасыз аҵыс еиԥш, Иҭрысыз сгәаҵа лаҳәын, Ианнаҵҟьоз ирхәыз аҽыҩеиԥш, Ԥсыҽрак сӡыҩӡа сарҟәын, Хәыцрашәк сыжәлан аӡхыҵреиԥш...
Сысалам усҭоит Аргәын! Уԥенџьыр иналԥхааит шәахәацны, Аҵх лашьцара еиҩрффо, Сыстолаҿ иқәу ушәҟәы ацны, – Ахәреи ахьааи идырххо...
Сбарџьеиуеит сыцәа сыцәҟьалан, Мацәысҵас ак налҟьеит са сгәы, Аԥсуа ҭыԥҳа ссир Светлана Исылҭаз санаԥхьа, ушәҟәы.
Са соума, ҳаԥхьеит ҭаацәала, Ҭаацәала иаҳнырит шәгәырҩа: Уҷкәын қәрахьымӡа Баҭали Утәылеи срызхәыцуеит зымҩа.
Шәҳаҭгәынқәа срықәуп сгәаҭеиуа, Шәныхақәагь, – аццышә зхатәоу; Ҿысҭуеит гәаӷла спеипеиуа: Уҿымцәан, амца сгәы иҭоу!
Ҳарҭгьы ҳашҩаҵшәаз иаҳхырҵаз, Ахьыӡшьара цәаԥҽыга «жид» Ҳхьынҳалоуп, ҳабӷа злаԥырҵәаз, Нацизм, Бухенвальд, геноцид.
Хнызқьшықәса убас ҳахлаҳәадан, Ауеиацәгьа ҳалан, ҳшаҟьон,– Синаи, Вавилон, Масада, Ҳаҩшеҩхшан ҳхырҵон, ҳрыцҟьон.
Ҳархаануп шәнызқьла икҿацалан, Ианыршьуаз хара змаӡам; Аԥсуаагь – ҭоурых лахьынҵала, «Урҭ зегь иреиԥшуп цәгьаӡа».
Имаҷу ажәлар рҭоурых зегь, Еилыӷраа еиларсуп хәыц-хәыц, Рықәԥара амҩа рхақәиҭраз, Шьаркәасҭан иалдоуп рахәыцк.
Урҭ қәԥомызт аимпериатә ҽырдураз, Иқәԥон еиқәдырхарц рхаҿра, Иахьагьы ирыххо, еибарҟыруа Иаҿуп уи арахәыц – ҟаԥшь асра.
О, амчраз аԥсымҭәра зҩаҿкыцәгьа! О, аибашьра ашҳам зҿаку!.. Саԥсыуам сара, аха сыԥсыцқьа Иснардыруеит Аԥсныцқьа закәу.
Имариоуп – Пушкини Ленини, Милаҭк иахьеиуоу алушәак, Гитлери, Моцарт агении Ахьеиднакыло бызшәак.
Алықьса, иумбои, – Ҷавҷаваӡе, Шьоҭа, Николоз, Ҭициан, Шҳамыркуп рҵеи Шеварднаӡе Сталини Бериеи рҭынхан.
Хьымӡӷыла иҩычоуп Қырҭтәыла, Цәазхоу зегь ҭарыжьит аҳәынҵәа; Исоветтәыз баша инеидкыла, Аҵыхәтәа иахьшьуп аиқәаҵәа.
Иацтәи аԥина-қьачақьҩы, «Адгьылмаҷ» зҩыз имаҵуар, Акәырбза, аҽырҩашьа, абӷьаҭҩы, Аӷьычцәа идыртәаз аҳәынҭқар,
Дазгылан уа ддипломатха, Зтәыла, аӡахырсҭақәа тлаз; ООн-гьы днаӡан ддемократха, Иабрагьцәа шәыжәиҵеит нас.
Са издыруеит, Алықьса, сыбжьала; Исзалхуам угәы иалоу ахҿа;
Здац ыҵжәан ирблыз мцала, Уаҵә уаҳа изахылҵуам аҿа.
Аламыс ахә уажә – капеикоуп, Зегь илшоит ичаҟәоу зқьаса; Ирчаҟәан ианирҭа Шумеико, Дшәышьҭоуп алеиԥш дыҿҟьаса.
Сахаров гәымшәа дабаҟоу,
Шьҭа ибжьы згагәышьом шәихьчарц; Қарҭаа, згәы иҭажьу ашьаҟәаҟәа, Руыу-быжь ҟалашам еиқәтәарц.
Ишәцәыргар алшоит мшын – ҟәыҵәак, Дгьыл – ҽыҭкгьы шәцәыргар ҟалоит; Иалшоит ишәцәыргар инхәыҵак Ахьы, амал ду. Иҟалоит.
Ишәцәыргар шәсаанқәа, шәымҳаҵәқәа, Аҳәаҭҳаз рыԥс усгьы итәаӡом,
Аха, иԥшьацқьоу шәдоуҳацқьа Нашәымхны аӡәгьы изгаӡом.
Ҳдоуҳацқьа зымч снырыз Аԥснынтәи Схы-сгәы зегь ирҭысыз сҩышьны; Сгәаҭеиуа сҭынчӡа санзымтәа, Ишьҭысхит скалам сазгәышьны.
Аибашьра амцаҿ ишәылшаз, Хьы-нбанла сгәаҵа иануп; Уфырхаҵоуп, агәаҟраҿ иԥыршәаз, Утәыла сазгәдууп, сразуп.
Ҳара ҳахьымӡаргь – ҳахшара Аҭоурых ианырҵап зны,– Џьаҳаным ишҭаршәу мацара, Иаанхом, иџьанаҭу Аԥсны!
Еиҭеигеит Кәасҭа Герхелиа 619
Хыхь ҳзыԥхьаз акәиц еиԥш иуцрало ари ажәеинраала Алықьса Аргәын ишәҟәы «Аԥсны џьаҳаным иҭаршәу џьанаҭ» иахҳәаау авторс дамоуп Бостон (США) инхоз афилолог, афранцыз бызшәа арҵаҩы, апоет Иммануил Глеизер. Аԥсуа жәаԥҟа иаҳәоит: ажәа ахы мҳәакәа, аҵыхәа узҳәом ҳәа. Ус анакәха, зыӡбахә ҳамоу ажәеинраала аҭоурых – шииз, Аԥсныҟа иалууа ишаанагаз атәы маҷк иадамхаргьы иазгәаҳҭап, избан акәзар, Аԥсны зҭашәаз агәаҟра ду, иахнагаз аибашьра хлымӡаах зхы-згәы иалсны иҩнуҵҟала ицәа-ижьы ианырны, иара ижәлар зқьышықәсалатәи рҭоурыхгьы дазхьаԥшны, игәаларшәаны, еиҿырԥшны апоезиатә рҿиамҭа аԥызҵаз иӡбахә ҳаԥсуа ԥхьаҩы идыруазар ҳақуп, ус аҟаҵара ахәҭоуп.
Иммануил Глеизери аԥсуа ԥҳәызба аҵарауаҩ Светлана Басариеи ишеибадырыз абас ауп: Аԥсны ақырҭцәа иҟарҵаз аибашьра, жәаҳәарада адунеи иаҳаит, ҳиашара ззеилымкааз, изадымгылаз, рацәаҩхазаргьы, имаҷымызт аԥсуаа хара шҳамамыз, ҳаԥсадгьыли ҳхақәиҭреи ҳаблаҷыц еиԥш ишаҳахьчоз, аӷа хәымга иҿаԥхьа ҳаԥсы ҭаны ҳашхьамҵуаз здыруазгьы, еиҳарак аполитика аӡыхәашь иӡааԥшылоз, еилазырҩынтуаз ракәымкәа ашәҟәыҩҩцәа, аҵарауаа рхаҭарнакцәа, ажәакала амилаҭқәа рҭоурых, ркультура закәыз здыруаз, ҳаҭыр ззақәыз ахаҭарнак иашақәа.
Убас иҟаз дреиуан США ақалақь Бостонтәи ауниверситет аҿы аус зуаз, Кавказтәи абызшәақәа ҭызҵаауаз алингвист, абызшәадырҩы Лорен Триго. Уи илҵарц иақәылкит аԥсуа бызшәа – ажәа, аҳәоу аилазаашьа, ашьақәгылашьа, хылҵышьҭрала иззааигәо уҳәа убас егьырҭ атрибутқәа. Убри дылҭахын аԥсшәагьы англыз бызшәагьы бзианы издыруаз ауаҩы. Аԥшааҩ длыҵшәадахом, дзышьҭо аниԥыхьашәо маҷӡам. Америкатәи алингвист Лорен Триго лакәзар, дманшәалахеит. Ус иҟаз ауаҩы иԥшаара
дашьҭалт Америка Кавказтәи адиаспора апрезидент Казан диднагалоит, илҭахыз ауаҩы иԥшааразы. Уи, иҵабыргыҵәҟьаны, Кавказтәи абызшәақәа рыҭҵааҩы, (аԥсуаа ҳамаҳә Џьорџь Хьиуит ибзоурала) Лорен Триго дылзиԥшааит, лнапы злалкыз аҭҵааратә ус аҿы илҭахыз аԥсуа – аԥсшәагьы англыз бызшәагьы бзианы издыруаз, англыз бызшәа дырҵараҿы аԥышәа змаз Светлана Басариа. Урҭ аҩыџьагьы Бостонтәи ауниверситет аҿы аус руан. Светлана Басариа излалҳәо ала, Лорен Триго амонографиа лҩит аԥсуа бызшәа иазкны. Уаҩы ихьааигартә иҟоуп, ҷыдала аԥсуа бызшәа аҭҵааҩы, абри аусумҭа хазы шәҟәны аҭыжьра дахьӡаанӡа лыԥсҭазаара дахьалҵыз, лусумҭа алахьынҵа уаҩы изымдыруа иахьынхаз...
Абри ауниверситет аҿоуп афранцыз бызшәа арҵаҩы, апублицист, апоет Иммануил Глеизери Светлана Басариеи ахьеибадырыз, ҳҵарауаҩ ду академик Алықьса Аргәын ишәҟәы «Аԥсны – џьаҳаным иҭаршәу џьанаҭ» ахьилҭазгьы.
Иммануил Глеизер Аԥсны хаҭала издыруаз Алықьса Аргәын ишәҟәы ишинырыз, ианаҳәаз, изнарҵысыз ахәыцрақәа, ҳажәлар зҭашәаз агәаҟра – аҟазареи аҟамзаареи рҳәааҿы инаганы изыргылаз, аха ахақәгәыӷра шрымоу, агәкаҳара шрымам, ишырзымдыруа ртәы уаҳа салацәажәом, урҭ зегьы ҭырҷҷааны иаҳәоит Алықьса Аргәын ишҟа иааишьҭыз, аокеан иахыԥрааны иааз аматериал. Иацысҵо акызаҵәык убри ауп: Кәасҭа Герхелиа ажәеинраала игәаҵаны инаганы, ҷыдала инапы адкыланы еиҭеигеит, автор иҩымҭаҿы Аԥсни аԥсуа жәлари рышҟа иааирԥшыз ауаатәыҩсатә гәыбылра ацәмырӡкәа. Жәаҳәарада, акыр шықәса раахыс даҽа уаажәларратә дунеик иатәу аҿы инхо, насгьы нахьхьиӡа џьара аокеан нырцә иҟоу ауаҩы иаҳҳәап, Аԥсны даахьазаргьы, ибахьазаргьы, иага бзиа ибазаргьы, илымшози уиаҟара ихьааимгар, игәаҿы инеимгар, Алықьса
Аргәын ишәҟәы «Аԥсны – џьаҳаным иҭаршәу џьанаҭ» дызланарԥшыз, инарбаз, ианаҳәаз ҳажәлар ирзаанагаз агәаҟра – аԥсра, ахҵәара, абылра, архәашьра уҳәа заҟа. Аха ари ауаҩ ламыс змаз, хара ихәыцуаз, амилаҭ аҭоурыхтә ԥсҭазаараҿы Аԥсадгьыли Ахақәиҭреи зыԥсаз, иаҵанакуаз здыруаз аӡәы иакәын. Уи цәанырра ҵаулала насгьы поезиатә ҩымҭала иааирԥшит ихҭынхьааз зегьы.
Ҳәарас иаҭахузеи, Иммануил Глеизер абасҟак аемоциатә ҭагылазаашьа зырӷәӷәаз дзыԥхьаз Алықьса Аргәын ишәҟәы ауп. Уи ауп иккаӡа 1992 -1993 шықәсқәа раантәи ахҭыс хлымӡаахқәеи фырхаҵала иҭәу ахаҿсахьақәеи изырбаз, изцәырызгаз.
Кәасҭа Герхелиа иԥсҭазаареи ирҿиамҭақәеи уанрыхцәажәо, мамзаргьы ианҭуҵаауа рыӡбахә, зеиԥшҳәаак аҳасабала акәзаргьы, иумҳәар иугәалоумыршәар ауам уи илитературатә ҭынха иахәҭакны иуԥхьаӡаша исалам шәыҟәқәа. Урҭгьы – иара ишҟа ирыҩуаз, нас дара ирзиҩуаз аҭакқәа уҳәа рҿы ихаҭа ихҭынхьаауаз аԥсҭазааратә ҟыба-ӡыбақәа, ауадаҩрақәа ртәы адагьы, уаҟа иубоит ирацәамзаргьы, алитературеи аҟазареи уаажәларратә ԥсҭазаареи ирызку игәаанагарақәа, аҳәахьақәа. Кәасҭа Герхелиа асалам шәыҟәқәа рыҩра далагеит асовет аамҭазы иарԥысымҭа данҭагылаз арратә маҵура анихигоз ашәышықәсқәа раан. Аҩадагьы иаазгахьеит аԥсуа поет ду Иван Ҭарба усҟан изиҩыз исалам шәҟәы.
Кәасҭа Герхелиа поетк иаҳасабала, Аԥсны анҭыҵгьы деицырдыруа дҟалаанӡагьы, данқәыԥшыз, истуденттә иҵаратә шықәсқәа инадыркны иман аҩызцәа бзиақәа рҳаны, икәша-мыкәша дызлагылаз аҿар рыҩнуҵҟа ҳаҭыр иқәын, бзиа дырбон ҩызак, қәлак иаҳсабала, еиҳарак дырзааигәан, изааигәан аҩра знапы алакыз аҿар, иаԥсыуаамгьы убрахь иналаҵаны. Аха данпоет хатәраха, иҩымҭақәа акьыԥхь рбо ианалага, насгьы,ауаажәларратә
усзуҩны аҭакԥхықәра змаз амаҵурақәа рҿы даныҟала, инапы иананыла, ҳәарас иаҭахузеи, дыздырыз, иидырыз, иҩызцәахаз рацәахеит, еиҳарак каламла еикьарзыз, еишьашәалаз рахьтә. Насгьы, урҭи иареи наҟ-ааҟ ирыбжьысуаз асалам шәыҟәқәа рхатә бзазара адагьы, иахьысуан алитературеи аҟазареи ирызкыз иактуалтәыз азҵаарақәа. Дансолдаҭыз ашықәсқәа раан, аҩныҟа иҭаацәа рахь ииҩуаз асалам шәыҟәқәа ртәы уҳәозар, уаҟа иаабоит аԥсуа ҷкәын ҳаԥсадгьыл ду ҳәа ҳзышьҭаз СССР зыхьчоз асовет ар дрылагылан ирратә маҵура аӷьараҳәа ишынаигӡоз, гәеиҵахара шимоуа, ишимам, аамҭа аниоулакгьы ажәеинраалақәагьы шиҩуа. Аха убри инаваргыланы итәыла ԥшӡа Аԥсны шыгәхьааиго, иҭаацәа – изгәакьоу зегьы игәы иҭахәхәа ишҭоу иумбарц залшом. Урҭ рышҟа имоу абзиабареи агәхьаагареи еиҳагьы дышдырӷәӷәо, имаҵураҿы – иԥсадгьыл ахьчараҿы иҭакԥхықәра шыҳараркуа.
Уажәы Кәасҭа Герелиа арратә маҵура анихигоз (1951–1954) аамҭазы аҩныҟа – иҭаацәа рахь иааишьҭуаз асалам шәыҟәқәа рыҟнытә акы-ҩба аазгоит абраҟа, избанзар, уаҟагьы иаҳбоит апоет иԥсҭазаара атәы зҳәо, хшыҩзцара ззаауша даҟьақәак, хҭысқәак.
«Салам ҭаацәала зегьы!*.
Ԥыҭк ааҵит шәҟәык смыҩӡакәа. Аиашазы даара кыр сычҳаит. Аҵыхәтәантәи сышәҟәы маи анаҵәамҭазы изҩит, уи аахыс уаҳа акгьы сымҩыц. Макбулиа лышәҟәқәа еишьҭагыланыисоуеитакатаҳәа.Иараубасзегьынџьаратә ашәҟәқәа анысмоуа мышкы цом. Абыржәы ашьыбжьон, аԥсшьараз, Очамчырантә Иура ишәҟәы соуит, сгәы иазымчҳазт обед ахь (шьыбжьхьа) сымцакәа аҭак аҩра салагеит. Ашәыҟәқәа Аԥснытәи исоуа папкак дырҭәын, иахьа даҽа папкак агәылаҵара салагеит. Ихашәҵа, урҭ зегьы рҭак ҟасҵахьеит, иааицуҵар 153 шәҟәы апрель
* Арҭ асалам шәыҟәқәа ҩуп усҟан иҟаз ақырҭуа алфавит ала.
623
мза аахыс исоухьеит. Ишакәхалак урҭ рыда ус сымамзаргьы сызрыхьӡом, насгьы егьызмыҩӡакәа игәрымуа, рыгәгьыиалымсааитизларзызыҩрызеи.(Ҳәара аҭахума зегьыҵәҟьа ракәым). Ииун 1 аахыс џьарамзар џьара шәҟәык зымҩыц. Ихашәҵа, минуҭк иадамзаргьы аамҭа шсымам. Уаанӡа заместительс ихаҭыԥуаҩыс сызмаз иҿы ак сҵошәа амш згон, аамҭа сыман, аха уи дцеит ииун 7 рзы. Уи аахыс амҟырҵәҟьа сҭашәеит. Ихашәҵа (ихаҵа) ашьыжь инаркны ацәа иаасымнахаанӡа сыштәоу стәоуп. Снацәкьара абжьарақәа амса ҟанаҵеит уаҳа сылам. Ма изакәызеи, ротак аҿын аԥхьаӡа санааз сахьыҟаз сыҟазар писарс исыбаргәыз ротак амзи иҟаз. Ара абаталион зегьы, аполк зегьы аҵанакуеит. Ма изакәытә усурозеи реиҳа исцәымӷыз аматематика. Аграмқәа шәыџьара еиҟәырҷҷо стәоуп, амиллионқәеи амиллиардқәеи еицҵатәуп, еицрыхтәуп ажәакала, џьара цифрак иадамзаргьы шиԥкак (гхак) ҟауҵар иҟалоит уақәӡыр, иахьӡуп «ПФС». Соурышьҭрацы даҽаџьара, аԥхьа сахьыҟаз ахь азы арапорт зҩит, еиҭазҩит, аха ируам. Ма спочерк бзианда, урысшәала аҵара сҵаӡомызт. Исыздырам сҳәеит, аха изаҳауада, образование (адырра) ауп изхәаԥшуа рыжәла нҵәааит. Схы ҭҟьеит. Абри асалам шәҟәыҵәҟьа шәынтә салагеит, шәынтә саҟәыҵит. Амала, адолжность старший сержантский ауп. Ара иуҭахымзар удәықәаҳҵап рҳәеит. Избан аучилишьче ахь а-«ПФС» аписарра ада иҟами арота аписарс сҟашәҵа сҳәан, мап уи уара удагьы зымч ақәхо ыҟоуп 7-8 класск ирылгахьоу рҳәеит. Инагӡа аиҳабыра иудырҵаз рҳәан иагьынасықәымчит. Исҳәозеи, «Слушаюсь тов.подполковник» – сҳәеит. Иҟоуҵозеи «приказ начальника, закон для подчиненных». Сыҟоуп аус зуеит, сақәшәеит. Апедучилишьче санҭаз абухгалтерра (аҳасабеилыргара) сҭалар исыбаргәыз уажәы исмыхәози. Уи сҳәеит ҳәа зынӡа шәысцәымшәан, усҟакҵәҟьа схы ҭыԥшшаӡазар сааныркылашам, уажәшьҭа хәыҷы-хәыҷы
ишьақәысцалоит, даҽа мызкы аҿынтә џьабаада аус зуа салагоит. Аиҳабацәа сзыбзиоуп, аполитзаниатиақәа рзы «5» сымоуп, ахысразы «5» сымоуп, уаҳа исҭахузеи, рыжәла нҵәеит, «дисциплину не нарушаю». Абас ицоит аусқәа. Мчыбжьык аҟара ҵуеит ԥхны мшык ааԥшиижьҭеи.
Макбулиа, аотпуск (аԥсшьара мшқәа) ҳәа бызҿу азы ибасҳәара сыздыруам. Амала идыр: «Воинам срочной службы отпуск не положен». Ара ус хышықәса рышьҭахьынӡа ҳазнеир аабап, иамургьы сара сеиԥш егьаҩы...
Ҳа, ҳа, ҳа сыхәмаруеит, хьаас сҟашәымҵан хышықәса лассы иаашт, ус... иахьа радиола ақырҭуа ашәақәа, аԥсуа ашәақәа передавали, сгәы омашәақәа иарԥшааит, аха иҟасҵозеи. Убас ажәабжьқәа рацәаӡоуп, аха изҳәода.
Агәабзиараз хар сымам, шәара сшәазҵаауам избанзар, есымша ашәҟәқәа соуеит. Амала, ахәыҷқәа гәхьаазгоит, аха ишԥа. Афицарцәа рыҳәсақәа рхәыҷқәа рыманы амҽышала ҳаклуб аҿы ианаалак ирымхны, ирхәмаруа, игәыдкыло-ихыдкыло исымоуп. Аҩны ухәыҷқәа аанумыжькәа уҟам анырҳәа, ҩыџьа аӡӷабцәеи аҷкәынцәеи аансыжьит сҳәеит амыждаразы сазымхәыцӡакәа,егьи ахеилабаба снаҩс итәаз илаҳазаап, дыҵбганы дцеит. Ҩымш дмааит. Ахымш рыҽны лыгәхьаа анысымкӡа, дааит дгәам-гәамуа. Ахәыҷқәа сымаӡам ҳәа сзужьазеи анылҳәа, бара быда изжьарыдаз сҳәеит. Дгәаан: саргьы схәыҷы 51 году дысҭиит акәымзар дсыман – лҳәеит»*.
Кәасҭа Герхелиа арратә маҵура анихигозтәи даҽа салам шәҟәык аазгоит. Сгәы иаанагоит аԥхьаҩ убригь иуанаҳәо ыҟоуп ҳәа.
«Асалам шәымоуп ҭаацәала зегьы!
Сазҵаауеит ҭаацәала зегьы шәгәабзиара. Шәышԥаҟоу, насгьы ишԥамҩаԥысуеи аамҭақәа. Сара исҭахуп аду* Аҵыхәтәантәи аҳәоуқәа еилургартә иҟам, насгьы ианиҩыз арыцхәгьы арбам.
625
неи иқәу агәабзиарақәа зегьы уа ишәзеизараны. Убри аамышьҭахь шәсазҵаар, сыҟоуп, хар сымам. Исоуит ашәыҟәқәа ижәҩыз зегьы. Иара убас апасилка, аҭакгьы зыҩхьеит. Апасилка иҭан: ауатка, аџьынџьыхәа, араса, анапҭырԥа, аласа қалԥадқәа ԥаны, аҵәарҩа, амандарина, амыҵмыџь. (Арҭ рыхьӡқәа урысшәала иарбоуп). Убри азы гәык-ԥсыкала, иҭабуп ҳәа шәасҳәоит.
Сара акыраамҭа бжьысит ашәҟәы сымҩижьҭеи. Аҳаҳаи хьаас иҟашәымҵан, абри ашьҭахьгьы ԥыҭрак ишәмоур. Ихашәҵа, абригьы сшьамхы иқәкны ишызыҩуа. Ианвар 1 аахыс учебни период ҳалагеит. Минуҭк иадамзаргьы аамҭа ҳауам. Изаҳӡарызеи амца адыркуеит. Уаха шаанӡа абна ҳанылоу ыҟоуп. Урҭ ирзаауазеи ҳара иаҳусым. Амала шәара ашәҟәы жәыҩла. Ас мацара дук ицом, даҽа ҩымыз роуп. Нас сахьыҟаз сеиҭаҟалахуеит. Ахьҭа ыҟам сызҳәом,аха шьҭа ҳашьцылт. Уаха шаанӡа асы сылатәазаргьы хыхь сыхьуам. Абас ицоит уажәазы аусқәа. Аҳаҳаи, хьаас сҟашәымҵан аказы.
Уахь шәышԥаҟақәоу хәыҷла, дула? Исаҳаит еишьа дышҳауз. Дшәыдысныҳәалоит зегьы. Арантә сеигәырӷьагәышьоит, аха сызбада. Ваниагьы (Иван Ҭарба иоуп зыӡбахә имоу – Р. Қ.) аабыкьа ашәҟәы сзиҩит, дсыдныҳәалеит. Тамшь дыҟазаарын. Иара убас Кә. Ломиагьы дсыдныҳәалауа исзиҩит, уигьы дыҟазаарын, «Альманахгьы» сзаарҭиит. Нас Тамшьҟа изҩит хьыӡқәак, аха иргәаԥхоу сыздырам: Вадим, Наби, Дима, Игор. Еиӷьышәшьо рыуа ишәгәаԥхозар, мамзар ишәҭаху ихьӡышәҵа. Ахәыҷқәа рпатреҭ ансоу, схагахоз џьысшьеит.
Уаҳа исҳәарызеи? Ҭина дышԥаҟоу лгәабзиара? Иара убас Гәлишьа. Ԥхыӡ еицызбоит есыуаха сылацәа еихызҩацыԥхьаӡа убрахь сықәуп. Нас аотпуск ҳәа шәызҿу сынтәала шәагьазымԥшын. Ҽааны ҳахәаԥшып. ИҟоузеиӶәадабзиара,цәгьара?Аҵара иҭада?Хаҵаицада? Ԥҳәыс даазгада? Иӡда? Инхада? Арра иргада?
Ижәыҩла ашәыҟәқәа. Урҭ сара акыр исзаԥсоуп абыржәтәи амомент азы.
Шәгәыдыскылоит: Кьамсыс, Димитри, Гәлишьа, Ҭина, Макбулиа, Флора, Стиопа, Нуни, Киа. Асалам – Ҳабыџьи Татианеи!
Еснагь ишәызгәыку Котик 20.1.53.
Кәасҭа Герхелиа арратә маҵура анихигоз аамҭазы, иҭаацәа рахьынтә иоуаз, рҭак иҟаиҵоз асалам шәыҟәқәа, иара ишиҳәо еиԥш, ирацәоуп, аха ҳнапаҿы урҭ зегьы ыҟам. Амала, аҩада иаазгаз аҩсалам шәыҟәқәак имҩашьо иаҳдырбоит иԥсадгьыл аҿаԥхьа иуалԥшьа ҭакԥхықәрала ишынаигӡоз, насгьы иҭаацәа зегьы, изааигәаз, иуа-иҭахы, Аԥсны ԥшӡа шыгәхьааигоз, ҷыдала дазҿлыман иқыҭа гәакьа Ӷәада иҟалоз, ианылоз ахҭысқәа. Абарҭқәа зегьы апоет қәыԥш игәыҵхан, игәхьаан, иԥхыӡ иалан, иԥсҭазаара иацын. Арратә маӡақәа иреиуазар акәхарын хаҭала инапы злакыз атәы иаахтны иҳәомызт, мацара днахыкәша-аахыкәшан ишус мариамыз атәы иҳәон хыхь-хыхьшәа. Асалам шәыҟәқәа имҩашьо иаҳдырбоит Кәасҭа Герхелиа ауаҩы дызӡрыжәуаз, иԥсадгьыл дапатриотны дзааӡоз, аԥышәа изҭоз аԥсҭазааратә мҩа џьбара дшанысыз. Уи хышықәса арратә маҵура ихигаз, ԥхьаҟатәи ирҿиаратә, иуаажәларратә усуреи рҿы ишколны изыҟалеит.
Кәасҭа Герхелиа поетк, уаажәларратә усзуаҩык иаҳасабала, хыхь ишысҳәахьоу еиԥш, Аԥсны анҭыҵгьы ибзианы дырдыруан, еиҳарак ашәҟәыҩҩцәа, аҵарауаа. Иман Қарҭ, Москва, Нхыҵ Кавказ, Бақәа... аҩызцәа, адырцәа, ирҿиаратә усура ҳаҭыр ақәызҵоз ауаа. Урҭи иареи ирыбжьан асалам шәыҟәқәа, аибабарақәа, аиҭанеиааирақәа. Зегьы араҟа, ҳәарас иаҭахузеи, смонографиаҿ исзарбауам. Мацара ҿырԥштәык аҳасабала иаазгоит аӡәык-ҩыџьак ртәқәа.
Абар Москва иҭыҵуа ажурнал «Дружба народов» аредактор хада Сергеи Баруздин ииҩуа.
Абар ҳаԥхьап Челиабинсктә иааз даҽа документк: «Гудаута Председателю Верховного Совета Республики Абхазия Владиславу Ардзинба. Поздравляем! Гордимся. Разделяем Вашу радость со слезами на глазах. Желаем дальнейших успехов, в строительстве счастливой мирной жизни Абхазского народа. С искренним уважением – друзья, коллеги вашего поэта Константина Герхелиа, уральцы Людмила Галкина, Владимир Киселев, семья Теркиных...
28. 9. 1992
Аԥсны аҵеи лаша Владислав Арӡынба ихьӡала абри ателеграмма Уралнтә иааз Кәасҭа Герхелиа ихаҭаразгьы иҳанаҳәо маҷӡам ҳәа сгәы иаанагоит.
Аԥхьаҩ ухаҵкы, уажәы усырлахҿыхырц азын исҭахуп ҳаицаԥхьарц аиумор зҩыда згәылжжуа, ашықәс ҿыц  азы ииз жәеинраалк. Уи иахьӡуп «Ашықәс ҿыцазтәи» авторс дамоуп усҟан М. Горки ихьӡ зху Алитературатә институт, астудент иахьа Аԥсны жәлар рпоет, академик Мушьни Таииа-иԥа Лашәриа.
Абар ахаҭагьы:
Алықьса, Анатоли, Кәасҭа – Салам шәысҭоит, шәыззыԥшым! Аҟазара амҩахәасҭа
Агәы ҿыӷьып, – шәананым!
... «Аӡиас ццакуеит амшын ахь» – «Ашьац аагага» каҭәаларц...
Са сажәақәа – «Алашарахь» Сепиграммақәа ргаларц...
Хнҩеижәи хԥа шықәса иҭалап «Аԥсҭазаара абжьы».
Аха ак ацымлар, – иахылап – Илахьеиқәҵагоу ашәшьы...
«Амҵәыжәҩақәа» зкалам иаҩыз Ичараҿ ҳаҟамызт, ҵаны,
Аха идыруазааит – ишааҩыз – Алафқәа изырҳәо рацәаны...
Насгьы, инасыԥ анаҩыс, Ҽак изеиӷьаҳшьоит уаха:
«Ажәабжь кьаҿқәа» зкалам иаҩыз, Ажәабжь дуқәа рахь уеиха!
Салам лаҳҭоит убас Цабу, Лгәы шыбзиоу агәра згоит. Аҵхи сареи ҳаицлабу, Абар, ашара ааигәахоит...
Нас абас ауп, ажәакала, Исҭахуп иҵегь ишәызҳарц! Ашықәс ҿыц ҳара ҳазҭало Аҩымҭа ссирқәа шәзаанагарц!
Саламла Мушьни Лашәриа
Кәасҭа Герхелиа иаԥсыуамыз рахьтә иидыруаз еиҳарак арҿиара знапы алакыз рацәаҩын насгьы инапы ианыз аус аҿы имаҷҩымызт дзыцхыраахьаз. Уи афакт иаҳәоит Кәасҭа Герхелиа ауаҩы игәцаракра шимаз, даҽакала иуҳәозар, илшоз акы аҿы дышгәыгәҭеимыжьуаз. Абри ашәҟәгьы убри ауп иаҳәо. Ҳаԥхьап ахаҭа:
Аԥхьаҩ ухаҵкы, акыр аамҭа сызҿыз апоет апублицист, аиҭагаҩ, ауаажәларратә усзуҩ Кәасҭа Герхелиа иԥсҭазаареи ирҿиамҭақәеи рыҭҵаара иазкыз сышәҟәы абар, Анцәа ду имҭаны, ихсыркәшоит. Ҳәарада, иҟалашт исзымҳәаз, исыгхаз, исыԥхаз, снапы ахьымнаӡаз уҳәа ҭыԥқәак. Урҭ ԥшӡала, сара исеиӷьны ҳпоет иԥсҭазаараеи
ирҿиамҭақәеи ҭызҵааша ҳаԥхьатәи абиԥарақәа ирусхап. Усҟан абри сышәҟәгьы џьара хәарҭарак аланы иҟалозар акәхап. Ус агәыӷра сымоуп. Аха уи акәым араҟа исҳәарц исҭаху. Аԥхьаҩ иудыруазарц сҭахуп, Кәасҭа Герхелиа изкыз ашәҟәы аҩра санаҿыз, сара сзы ихадараз уи иҩымҭақәа зегьы игәы, иԥсы иалхны ишаԥиҵаз лоунытә исныруа аҟазаара акәын. Убри акәын сара сзы иҭысҵаауаз амонографиаҿы, еиҭасҳәоит, ихадараз. Насгьы, уи собиект сара сахәаԥшуан ҳмилаҭ литература аԥсҭазаара иамаданы, сымҩашьогьы иалызбаауан уаҟа иааннакылоз аҭыԥгьы. Убри акәын сыҭҵаараҿы исықәыӷәӷәоз аидара зырласуаз, саԥхьа ишьҭаз аҭакԥхықәра ҳаразкуаз, аусурагьы сгәы аҳәо, анҵәамҭа ахәангасҭа сзырбоз, иааигәазтәуаз. Илитературатә ҭынха ахәшьара схатә ҭҵаара иснаҭаз алкаа мацарала ишьақәсмыргылт. Араҟа ажәа рысҭеит Кәасҭа Герхелиа ибзианы иҩымҭақәеи иареи здыруаз, акымкәа иҩбамкәа астатиақәеи аусумҭақәеи изызкхьоу ашәҟәыҩҩцәа, аҵарауаа, акритикцәа. Урҭ ргәаанагарақәа сышәҟәы аҭҵаараҿы сҳәаақәырҵеит, исыцхрааит. Уи азы иҭабуп ҳәа сҳәарц сҭахуп.
Сацәымҩашьо исҳәар сылшоит Кәсҭа Герхелиа илитературатә ҭынха зыхә ҳараку мазароуп ҳдоуҳатә культуразы. Амала, уаҩы ихьааимгарц залшом уи ибаҩхатәра аҿахәы инагӡаны иаҳәаанӡа иԥсҭазаара ахьҿахҵәаз, иуахҭа ахьааигәахаз. Аха уи лахьынҵазар акәхап...
Аҵыхәтәан, сышәҟәы «Кәасҭа Герхелиа иԥсҭазаареи ирҿиамҭақәеи» хсыркәшоит аурыс критик ду В. Г. Белински иажәақәа рыла: «Жить значит чувствовать и мыслить, страдать и блаженствовать, всякая другая жизнь – смерть».
Абарҭ ажәақәа рыхшыҩҵак имбарц, мамзаргьы гәныҩрак ирымҭарц залшом Кәасҭа Герхелиа илитературатә ҭынха иаԥхьаз ауаҩы.
05. IV. 2016. Аҟәа.
АХҚӘА
Иҵӡозеи уи аахыс, аха... ................................................5 Алымҩанык... ..............................................................21 Аԥсадгьыл хәыҷы.........................................................28 Аҭаацәара ду................................................................ 35 Аԥҳа лҳәамҭа...............................................................43 Аԥа иҳәамҭа.................................................................62 Агалашәарақәа.............................................................71 Ақәыԥшреи апоезиеи.................................................149 Аԥсҭазаараабжьы.......................................................220 Анарха........................................................................241 Ҵысхәыжәраа.............................................................315 Аиҩызара....................................................................331 Ацәлаа анышәҭуа........................................................345 Ахацыркра..................................................................405 Ауасиаҭ.......................................................................419 Маҷк иадамхаргьы... ..................................................442 Акьыԥхь зымбац... .....................................................449 Аибашьра иалиааз......................................................505 Ашьа.......................................................................... 513 Аибашьра анеилгагьы.................................................528 Апоезиа адагьы..........................................................565
Руслан Хәанеи-иԥа Қапба
Кәасҭа Герхелиа
Иԥсҭазаареи ирҿиамҭақәеи Руслан Хонеевич Капба
Константин Герхелиа
Жизнь и творчество
Аредактор В. Касланӡиа Акорректорцәа Ф. Быҭәба, Н. Шьамаҭаа Асахьаҭыхҩы Р. Габлиа Компиутерла еиқәлыршәеит А. Аџьынџьал
Аформат 84х/32. Атираж 300. Инықә. акь. бӷь. 33,6+0,8. Аҿаҵаԥҟа  17
