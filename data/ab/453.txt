Аҭҵаамҭа хатәра

Иахьа Аԥсны анҭыҵгьы еицырдыруа аԥсуа ҵарауаҩ ду, академик Сергеи Лад-иԥа Зыхәбеи сареи А. М. Горки ихьӡ зху Аҟәатәи аҳәынҭқарратә педагогтә институт аҟны 1954 шықәсазы ҿыц иаадыртыз аԥсуа филологиатә фокультет ҳҭалаанӡагьы ҳаиқәшәалон, лассы-лассы акәымзаргьы, зны Гәыԥ, даҽазны Тҟәарчал. Иара Ԥақәашьтәи абжьаратә школ далгеит. Сара – Д. И. Гәлиа ихьӡ зху Тамшьтәи абжьаратә школ. 
Усҟантәи ақыҭа школхәыҷқәа қырҭшәала аҵара зҵоз – зегьы ҳзын иҟазшьарбагаз зеиԥш хьаак, гәыҵхак ҳаман. Уи иаалырҟьаны ҳхатәы бызшәала аҵара ҳаҟәыхны, зынӡа иаҳзымдырӡоз, жьра-цәарала иҳацәтәымыз қырҭуа бызшәала аҵара ҳахьаладыргаз акәын. Аха убри ҳазҭашәаз аҭагылазаашьа заҵа ҳқырҭуаны ҳҟанамҵарыз, ҳарҵаҩцәа ақырҭуа бызшәа ада ԥсыхәа ыҟамшәа иҳамадрыҽхәоз, ҳаздырцалоз еиҳагьы ацәымӷра ҳнаркуан аполитикатә уси бааԥсы иахәаҽуаз ҳмилаҭ абзиабара ҳхи, ҳгәи, ҳаԥси рҿы есааира амч аманы иҿыхон, ҳаԥхьаҟагьы гәыӷрак ашәахәац ахь ҳхьанарԥшуан. Убри ҳаҩныҵҟа иҭаҵәахыз агәыӷра акәхарын ҳҵара наҳагӡанда ҳәа ашкол аҿы ԥыҭҩык аанызкылоз. Абыржәгьы саназхәыцуа сгәы снархьуеит, заҟаҩы ҳхьыбҿар заԥхьаҟа акыр злыҵраны иҟаз – «беладис ена» (авожд бызшәа) рымч ақәымхакәа, рхы-ргәы ахшәаны ақыҭа школқәа ирҭыҵыз, аԥсҭазаара ду ахь изымнеикәа аган иавахаз!.. 
Еишьак еиԥш исыԥхьаӡо сҩыза гәакьа Сергеи Зыхәбеи сареи ҳаизааигәахара рыбзоурыоуп ҳабацәа рыцәгеи рыбзиеи ахьеилаз анаҩсангьы, ҳашколтә шықәсқәа раантәи ҳазҭагылаз ауадаҩрақәа: ҳаԥсуа школқәа ахьадыркыз, ҳбызшәа ахьаҳҿырхыз. Уи аахыс абриаҟара шықәса шҵхьоугьы, ҳҭоурыхтә ԥсҭазаараҿы аиҭакра дуқәа шыҟалахьоугьы, абыржәгьы исхашҭуам, уимоу, умашәа избоит усҟантәи ҳгәыҵхақа, ҳхәыцрақәа: аԥсуа шәҟәы нцәахәны ахәаԥшра, ҳашколқәа ҩаԥхьа раартра, уҳәа убас иҵегьы.
Сгәанала, иҳақәмычуаз ақырҭцәа раамҭа акәын ҳҿар ипатриотцәан иҟазҵоз. Ааи, ииашахаҭоуп ари, избанзар, уи аԥсабара адиалектика иақьабзуп: иуҿагыло амчра аҿагылара ауп агәаӷьгьы амчгьы ҟазҵо. 
Аҟәатәи апедагогтә институт аҿы Сергеии сареи еиҳагьы ҳаизааигәахеит. Араҟа избеит сара аҵараҿы уи аҟыбаҩ ҷыда шимаз, аџьаус аҿы аашьара шизымдыруаз, уахи-ҽни еиԥшьны ашәыҟәқәа рыԥхьара шилшоз. Еилкаауп раԥхьатәи ашықәс азы қырҭшәала абжьаратә ҵара иалгаз зегьы реиԥш изымариамызт, аха нас еиҭарсшәа иуҳәозар, иҿы амаҳмыз аирбеит, аинститут далгеит 1959 шықәсазы диплом ҟаԥшьыла. 
Аԥхьаҩ ухаҵкы, уи аахыс Сергеи Зыхәба ҵарауаҩк иаҳасабала ҳаԥсуаҭҵаараҿы иҟаиҵахьоу илиршахьоу ибзианы иудыруеит алацәажәара аҭахӡамкәа. Насгьы араҟа иџьашьатәу, илакәшьатәу ҳәа изаҟаразаалак акгьы ыҟаӡам. Иҟоу убри ауп:  абаҩхатәра злоу Гәыԥтәи ақыҭа ҷкәын данысит аԥсуа ҭҵаарадырраҿы мҽхакыла иҭбаау, ҵакыла иҵаулоу аԥсҭазааратә ԥышәа ҵаҵӷәыс измоу дарбанзаалакгьы дзеилаҳаша (дызҵашьыцша акәымкәа) арҿиаратә-ҭааратә мҩа лаша.
Сара,  қәлак иаҳасабала, егьырҭ иҩызцәа гәакьацәа аӡәырҩы реиԥш, гәык-ԥсыкала сеигәырӷьоит Сергеи лад-иԥа Зыхәба аԥсуаҭҵаараҿы иааирыԥшхьоу ақәҿиарақәа. Насгьы, аханатә аахыс дызлаздыруа ала агәра згоит ибаҩхатәра аԥсымычхара иамоу уи гәык-ԥсык ала имилаҭ адоуҳатә культура аҭҵаара имч-илша зегьы еизыркәкәаны ишазку. Ус шакәу лабҿаба агәра ҳнаргоит, уи аашықәса раахыс игәамбзеира иахҟьаны Аԥсны анҭыҵ (Маиҟәап) дшыҟазгьы, аԥсуаҭҵаараҿы иалаигалаз кыр зҵазкуа аусумҭақәа аԥсуа фольклори, акритикеи, алитератураҭҵаареи русхкы аҿы. Урҭ еиқәысыԥхьаӡом аԥхьаҩ иахьудыруа аҟнытә.
Абриаҟара сналаланы исзырҳәаз, аԥхьаҩ ухаҵкы Сергеи зыхәба иусумҭа ду «Аԥсуа мифологиа», Аԥсны аҭҵаарадыррақәа Ракадемиа Д. И. Гәлиа ихьӡ зху аԥсуаҭҵааратә институт Аҟәа 2012 шықәсазы иҭнажьыз ауп. Сара издыруан уи ас еиԥш иҟаз аусумҭа ду дшаҿыз, инапы алаикижьҭеи кыргьы шҵуа, насгьы ахәҭақәак апериодикатә кьыԥхь ианылақәахьазгьы срыԥхьахьан. Анапылаҩыра 1100 даҟьа иҟаз анызбагьы иџьасымшьаӡеит, избан акәзар, сара ибзианы дыздыруеит Сергеи Зыхәба ҵарауаҩык иаҳасабала имчхареи аусураҿы агәақәкреи имоуи рыҩаӡара ахьынӡаҟоу. Сара иџьасшьаз зынӡа даҽакуп. Уи ааԥшит, ашәҟәы аредакторцәа руаӡәк иаҳасабала санаԥхьа ашьҭахь. Иџьасшьаз убри ауп, уи автор аҵыхәтәантәи аамҭа игәабзиара хәыҷык ишуашәшәырахазгьы иааирыԥшыз афырхаҵара ауп. Заҟа материал еидигалази, иԥшаази, иҭиҵаази, еиҿирԥшызи, алкаақәа ҟаиҵазеи иахьа ҳаԥхьаҩ инапы иаку акапиталтә усумҭа ду «Аԥсуа мифологиа» адунеи абарц азын. Ааи, сацәымҩашьо исҳәоит ари фырхаҵароуп, иааироуп академик Сергеи Лад-иԥа Зыхәба имацаразы акәымкәа аԥсуаҭҵаарадырра зегьы азы. Сазыгәдунгьы сеигәырӷьангьы исҳәоит ас еиԥш иҟоу аусумҭа ду аҭҵаарадыррақәа рдунеи аҿы лассы-лассы изцәырҵуам, иуарла-шәарлоуп. Насгьы (схаҿы исзаагом згәы иалсуа аӡәы дҟалап ҳәа) аԥсуа мифологиа адунеи ҭбаа-ҭыцә абас иҭрыҷҷааны иҭызҵааша иахьа (ҳҵараа-дыра аҩаӡара акыр ишыҳаракугьы, аҵарауаҩ иԥшаара мариамзар ҟалап.
Абри аусумҭа ду, сышфольклористымгьы, сеигәырӷьаны иазысхуеит аԥхьаҩ иудызгалауа абри астатиагьы. Уи хацсыркуеит уажәы ааигәа Сергеи Зыхәба ишәҟәы «Аԥсуа мифологиа» аҵыхәала саниҿцәажәоз исеиҳәаз ала. Абар иаргьы иацымкәа, иагымкәа:
«1978 шықәсазы Москваа ирыӡбеит адунеи ажәларқәа рмифқәа ирызкны аенциклопедиа ҭрыжьырц. Аԥсуаагь шәхы алашәырхәыроуп, шәмифқәа алаҳҵоит ҳәа Қырҭтәылатәи ССР аҵарадыррақәа Ракадемиа  аҟнытә иаарыцҳаит. Ҳаинститут аҿы еилацәажәан хәҩык иҳадырҵеит: Х. Бӷажәба, Л. Акаба, Ш. Салаҟаиа, А. Аншба, С. Зыхәба. Абарҭ ауаа алхын. Сара хаҭала исыдырҵеит жәатерминк, даҽакала иуҳәозар, жәа-статиак. Зегь иҳадқәаз ҟаҳҵеит, иҩны иҳашьҭит Қарҭҟа, уантәи Москваҟа. Ашәҟәы ҭрыжьит ҩ-томкны «Адунеи ажәларқәа рмифқәа» ҳәа ахьӡҵаны – (1980–1982 шш.). сара жәа-статиак ахьысышьҭыз, 7 анырҵеит. Урҭ идуу, ихәыҷу ыҟоуп.
Убри Москваа рыдҵа санаҿыз аамҭазы схаҿы иааит, арҭ роума иҳамоу иҵегьы ыҟоуп ҳәа. Ус анакәха, амифтә персонажцәа ирызкны ашәҟәы ҟаҵазар еиӷьуп ҳәа сгәы иаанагеит. Аха аенциклопедиатә жәар еиԥш иҟалар сҭахымхеит. Ишысҭахыз убри ауп аԥсуа марҭаҭратә (язычество) персонажцәеи афолькллор аҿы иаҳԥыло амиф ҟазшьа змоу аперсонажцәеи досу ирызкны хазы-хазы инҭкааны иҭысҵаар сҭаххеит. Азнык азы аԥхьа саналагаз ус схәыцуан: сгәы иҭаскыз ашәҟәы аҩра уиаҟара исцәыуадаҩхарым, зегьы издыруа роуп, исзымдыруа ҳәа акгьы ыҟаӡам, «амаҭәахәқәа» еизызгар, шықәсык-ҩышықәса рыла изҩып ҳәа сгәы иаанагеит, аха усҵәҟьа имаримызт, ирацәаӡаны ауадаҩрақәа ацын.  
Ҳәарас иаҭахузеи, иара амацара саҿымызт иҵегь сызҿқәаз ыҟоуп, Аԥсны анҭыҵгьы алаҵаны иаҳҳәап еиуеиԥшым аконференциақәа рзы ажәахәқәа, арҵага шәҟәқәа, адоктортә диссертациагь аҩра саҿын. Иара убас алитератураҭҵааратә акритикатә статиақәагьы снапы рылакын. Урҭ рахь акондидаттәи адоктартәи диссертациақәа жәохә аофициалтә поннентцәас сҟалахьан. Нас смыццакыкәа схы-сыԥсы ақәҵаны, издыруеи исылшои зегьы рыҟаҵара салагеит, «Аԥсуа мифологиа» ҳәа апапка Ҷыда азыҟасҵеит. Амифқәа ирызкыз аматериалқәа срыԥхьон, иагәылызҩаауан, еизызгон, нас спапка иагәыласҵон. Аԥсуа ақыҭақәа рышҟа аекспедициахь санцоз ҷыдала аԥсуа мифқәа срызҿлымҳан, ианысҵон. Апапка «аԥсы ҭало» иалагеит. 
Ашьҭахь ишыжәдыруа еиԥш ақырҭуа фашистцәа ҳақәлеит, спапкеи среи ҳакәымызт ихадараз, амилаҭ аҭоурыхтә лахьынҵаҿы аҟазаареи аҟамзаареи рызҵаара хаха иааин иқәгылт.
Аибашьра аныҟала мызкы Аҟәа салахан сыҟан, сыԥшәма ԥҳәыс Елена Малиеи сареи ҳаԥсҭазаара шәарҭан ҳаҷкәын Зураб нанҳәа 14 1992 шықәсазы иҩызцәа аибашьцәа днарылалеит, дагьаҳзымҵааит.
Абас ҳадгьыл амца акит, ҳара хгарҭа ҳамамкәа ҳаақәгылт, ҳахдырҵәеит, смашьына «Волга» ргеит сбиблиотека еимырҵәеит. Ҳаҩны ахәаџа иҭыҵыз ашәанцәа рхы иҭарԥаны иҩнан дара ишырҭахыз аԥшәмара руан, идырӷәыцәтит, изакәызаалак иҳахәашаз акы нырмыжьит, ирсақьит.
Нас ҳанхынҳәы иаабеит аԥсуа шәҟәқәа ԥыҭк шынхаз, заҟагьы рыблызи. «Аԥсуа мифқәа» ҳәа зныз спапқагьы рблит.Аибашьра ашьҭахьгьы ари ашәҟәы ахь сабахынымҳәуаз, зегьы реиԥш, ҳматериалтә ҭагылазаашьа уадаҩын. Аматериалқәа ибжьаӡыз сгәы иалан, ҩаԥхьа сазыхынҳәыр сгәы иамуит, исҭахын напы зласкыз насыгӡарц. Абри аҟаҵара аха змаз, изылшоз, Сколегацәа рҿы уаҩ дызбомызт, ҳажәлар рдоуҳатә ԥсҭазаараҿы абри ашәҟәы аҟны ишьҭыху апроблема идуӡӡоу акы акәны сахәаԥшуеит, ибжькаҵәаӡа инхар сҭахымызт ҳаԥхьаҟагьы аамҭақәа зеиԥшрахоу сеидру. Аԥсуа мифологиа иахьынӡаздыруала даараӡа иааџьоушьартә еиԥш ибеиоу акоуп. Ҳара ҳаиԥш хыԥхьаӡарала имаҷу иааратәаумшьартә еиԥш ибиоуп, амала ианаамҭаз ишақәнагаз, иҭызҵаауаз дҟамлеит акәымзар. Уажәгьы ҳахьӡаны инхаз, зынӡа ибжьамӡкәа еиқәырхашьак амазар ҳәа сазхәыцуеит.
Ишаҳҳәахьоу еиԥш, саналагаз зегьы здыруашәа збон, аха ашьҭахь амаҭәахәқәа, аматериалқәа еизызго саналага, даҽа дунеик сагәаланахалазшәа сҟалеит, исзымдырқәозгьы цәырҵит, сара моу, дара иаԥызҵаз ажәларгьы ирхашҭқәаз кыр ҟалеит. Џьоукы-џьоук амифқәа рцәаарақәа роуп ажәлар  рыхдырраҿы иаанхаз. Убарҭ амифтә персонажцәа рцәаарақәа ҳхы иархәаны ареконструкциа ҟаҵатәхеит, ишьақәыргылатәхеит.
Ҵабыргуп, аҵарауаа (аетнографиа, абызшәадырҩцәа, афольклористцәа, аҭоурыхдырҩцәа) XIX ашәышықәса раахыс, уимоу Европатәи анҟәаҩцәа ирымҩатәны еиуеиԥшым азҵаарақәа анҭырҵаауаз, амифқәа ирыхцәажәақәаз ыҟоуп.
Абри «Аԥсуа мифологиа» ҭыжьшьак амоуӡаргьы, сгәы еиқәҳәалан иҩны инсыжьып ҳәа схы ақәрыԥсны салагеит аҩра. Ииашоуп агәамбзеирагьы ҵызгеит, аха сгәы иҭыхоз саҟәымҵит, иагьхсырыкәшеит Маиҟәап. Сгәырӷьара ҳәаак амамызт акыр шықәса  сызҿыз сусумҭа алгара ахьсынасыԥхаз. Ари актәи азҵаара акәын. Анцәа ду имҭаны инасыгӡеит сымчи сылшеи, сдырреи ирауаршәаны. Аха убас шакәызгьы, сгәы ҭынчымызт, избанзар аҩбатәи – аҭыжьра азҵаара саргәаҭеиуан. Аԥхьаӡа сусумҭа ҿыц исырбеит Аԥсуаҭҵааратә иснтитут адиректор Уасил Шамониа-иԥа Аҩӡба. Уи сџьабаа ламысла еилкааны аредакторрагьы аҭыжьрагьы дадгылеит. Аиашазы Уасил аҩыӡба ибзоураны аҭыжьра алыршахеит. Ари ҳақуп, исымҳәар ауам, абзиара ду ҟаиҵеит абас ихиркәшеит Сергеи зыхәба акыр шықәса ӡықәирӡыз, идоуҳатә малны ҳкультура иаланагалаз ашәҟәы «Аԥсуа мифологиа» иазкны ииҳәаз ажәа.
Сергеи Зыхәба имонографиа ишаабо еиԥш, «Аԥсуа мифологиа» аҭҵаара ирызкуп. Абраҟа инҭкаа-ааҭкааны иҭҵаауп еиуеиԥшым амырҭаҭартә нцәахәқәа рхаҿсахьақәа, амифтә ҟазшьа змоу, афольклортә персонажцәа рхаҿсахьақәа. Ашәарахи аҩнатә ԥстәқәеи рынцәахәқәа, аӡы астихииа иадҳәалоу анцәахәқәа, амифтә ҟазшьа змоу (изооморфтәу) аԥстәқәа, адгьылқәаарыхҩы анцәахәқәа, иантропроморфтәу амифтә персонажцәа, абзиабара анцәахәы, ажьира анцәахәы, аҿиара анцәахәы, аԥсабара иазку амифқәа  ачымазарақәа рынцәахәы ирызку амифқәа, амифтә ҭыԥхьыӡқәа, абстрактә ҟазшьа змоу амифқәа. 
Алагалажәаҿы  аҵарауаҩы С. Л. Зыхәба аԥсуа ԥхьаҩы игәцараикратәы, игәникыларатәы иааркьаҿны азеиԥш хҳәаа ҟаиҵеит ҳаамҭазтәи аҭҵаарадырраҿы иахьа амифологиа ҭыԥс иааннакыло, еихьӡарас иамоу, аурысқәеи европатәи аҵарауаа дуқәа аӡәырҩи русумҭақәа шьаҭас иҟаҵаны ауаатәыҩса рҭоурых аҿы амифологиа ҵакыс иамоу, излахәарҭоу акыр дазааҭгыланы иазгәеиҭеит. Уи шьҭас иамоуп аҟазара, алитература, афилософиа, аҭоурыхгьы, аиаша ҳҳәозар, аԥхьаӡа ҭоурыхс иҟаз амифқәа ракәын. Ауаатәыҩса акыр аамҭа мифологиала акәын ишхәыцуаз. Иара иахьагьы ауаҩтәыҩса рӷьырак реалисттәла иазхәыцуагьы, амифологиатә хәыцрақәа иахьагьы зынӡа рышьҭа-мҭа ыӡны иҟаӡам. Амифологиа аҭҵаараҿы аихьӡара дуқәа шыҟоугьы, макьанагьы еилкаам азҵаарақәа рацәоуп. Уи акәым, иара амиф захьӡыҵәҟьогьы аҵарауаа зегьы зықәшаҳаҭхаша рзымҳәац, амаӡақәа иаҵдыраам рацәоуп.
С. Л. Зыхәба ишәҟәаҿы шамахамзар, аҵарауаа аԥсуа амифтә хаҿсахьақәа изыхцәажәахьоугьы, изхымцәажәацгьы иеилкааны иҭиҵааит. Амонографиа аԥхьатәи адаҟьақәа рҿы дырзааҭгылеит иҳараку амифалогиа иаҵанакуа аперсонажцәа, урҭ даҽакала акосмгониатә мифқәа ҳәа ирышьҭоуп. Убарҭ инарышьҭаргыланы азнтропогониатә мифқәа. зегьы раԥхьаӡа автор дырзааҭгылеит аԥсуа мифологиаҿы ари адунеи зшаз иқәугьы (ԥстәгьы уаагьы) даргьы акосмос зшаз ҳәа иԥхьаӡу анцәа ду ихаҿсахьа аҭҵаарала. Абраҟа иҳәатәуп аԥсуа мифолгиаҿы хылҵышьҭрала иаԥсыуаауп ҳәа ззуҳәақәаша инарываргыланы, еиҭныԥсахрала иҳаланагалақәаз. Аҿырԥштәы. Анцәа аԥсуа терминуп. Аха убри инаваргыланы иҳамоуп Аллаҳ ихьӡгьы. Иҩашьаӡом уи аԥсылман дин аныррала акыр ихьшәаны ишҳаланагалаз. Убас акыр аинтерес рыман иҭҵааит ажәҩантә цәырҵрақәа ирыдҳәалоу амифқәа, иаҳҳәап, Амра, Амза рыхьыӡқәа. Нас-хазы иҟоу ахы Иаса Қьырса изку, уигьы, ҳәарада, еиҭныԥсахрала иҳаланагалаз хаҿсахьоуп. Исус Христос иоуп (двоиник).
Хазы иҭҵаауп адыд-мацәыс анцәахәы – афы аурҭ, ԥшатлакә, аԥшаӷьы рынцәахәы афарҭын. Иара убас ажәытәӡатәи хатааи, аԥсуааи, адыгқәеи рыжәҩан нцәахәы Уашхәа. Нас хазы дырзааҭгылоит жәҩангәашәԥхьара, адыд, Иахәа, атыҩ.
Антропологиатә  мифқәа рахьынтә ииашаны иаликааит, кыргьы инарҵауланы иҭиҵааит аԥхьатәи уаҩыс иԥхьаӡаз Анами Адами рхаҿсахьақәа. Иара убас ҷыдала, аӡәырҩы шырзааҭгылахьоугьы, ихатә материалқәа нарыцҵаны хшыҩзышьҭра рызууп аҵан рызҵаарагьы. Ҳзыхцәажәо амонографиаҿы ирықәнаго аҭыԥ рыҭаны ганрацәала иҭҵаауп аԥсуа нарҭтә епос аҿы иаҳԥылоу аперсонаж хадақәа зегьы. Иара убас аԥсуа лакәқәа рҿы иаҳԥыло амифтә ҟазшьа змоу ахаҿсахьақәагьы ирзааҭгылоуп. Анаҩсан академик С. Л. Зыхәба хазы  иаликаауеит илаҟәу (адемонологиатә) персонажцәа: аиныжә (аду), аҩысҭаа, аџьныш агызмал, ахәырҭлаӷь, акьынмҿаа, абнауаҩы, убас егьырҭгьы.
Автор иҭҵааратә усумҭа ду аҿы иҟазшьарбагоуп, аԥсуа материалқәа рыҭҵаараан  инарҭбааны адунеи ажәларқәа аӡәырҩы рмифологиа аҟнытә апараллелқәа хыԥхьаӡара рацәала аиҿрыԥшқәа  ахьыҟаиҵо. Урҭ, иара ииашаны излазгәеиҭо ала рӷьыраӡак типологиатә ҟазшьоуп ирымоу. Араҟа аҵарауаҩ мап ацәикӡом аиҭныԥсахларақәа аҭыԥ шрымоу, аха уи ашьҭамҭақәа ахьыҟоу хыхь-хыхь акәымкәа конкретла иҭиҵаауеит. Хазы иазгәаҭатәуп аҵарауаҩ ҳара хылҵышьҭрала иаҳзааигәоу адыгаа рмифологиа аҟнытә еиҳа ирыжәпаны аҿырԥштәқәа ахьааиго. Хазы дырзааҭгылеит, иҭиҵааит адыгаагьы аԥсуаагьы еицырзеиԥшу анцәахәқәа. Ҿырԥштәыс иааҳгозар, даара аиԥшра рыҵаны иҟаҵоуп аԥсуаагьы адыгақәагьы еицырзеиԥшу ашьамаҟа анцәахәы Ахыни Амшын анцәахәы Ҟәадашьи, аԥша анцәахәы афырҭыни уҳәа ирызкны инарҵауланы имҩаԥигоз аҭҵаара.
Зны-зынла ажәлар акыр ирхашҭхьоу амифқәа реиҭашьақәыргыларазы, реконструкциа рзуразы адыгаа рмифологиа аницхраауа ыҟоуп. Даҽазныхгьы, абни аума, абри аума амифтә сиужет хаҿсахьақәа абарҭ ҳажәларқәа хылҵышьҭрала ишырзеиԥшу ашьақәрыӷәӷәараҿы аԥсуа материалқәа хархәара анырзиуа ыҟоуп.
Ҳзыхцәажәо аусумҭаҿы академик С. Л. Зыхәба имҩаԥигаз аҭҵаара иабзоураны, иубоит иҿыцӡан уаанӡа даҽа ҵарауаҩк, игәеимҭацыз  афактқәа шмаҷӡам. Ҿырԥштәыс иаагап акык-ҩбак. Аԥсуа жәлар акыр ирхашҭхьеит аҵарауаа аӡәгьы иазгәеимҭацызт, аԥсуаа ажәытә аԥсаатә рынцәахәы дышрымаз, уи Анҷа-Кәынҷа шихьӡыз. Насгьы акыр дырхашҭхеит, С. Л. Зыхәба ишьақәиргылт Ацәа анцәахәы Напкылҵәа ихаҿсахьа. 
Даара аинтерес аҵаны иҟаҵоуп аԥсабара иазку амифқәа рыҭҵаара. Лымкаалагьы иахьауажәраанӡа имаҷны ирыхцәажәахьан аԥсабара анцәахәқәа Хьӡыри Алиашәи рхаҿсахьақәа. Иҟазшьарбагоуп С. Л. Зыхәба дзыхцәажәо данахцәажәо закәызаалакгьы ииҳәо ахшыҩҵакқәа рышьақәрыӷәӷәараы имҩашьо иубоит иерудициа амҽхак заҟа иҭбаау, иҵару. Уи ирацәаны ихы иаирхәоит абызшәатәи, аҭоурыхтәи, аетнографиатәи аматериалқәа хыԥхьаӡара рацәала. 
Иахьа уажәраанӡа аԥсуа мифологиа иазкны аҵарауаа (иаԥсыуаамгьы убрахь иналаҵаны) ирҳәахьаз, ирыҩхьаз акыр иԥсаҟьаны иҟан, ҳзыхцәажәо С. Л. Зыхәба ишәҟәаҿы урҭ акыр еидкылоуп, ашәҟәы аенциклопедиатә ҟазшьа амоуп ҳҳәаргьы имыцхәхарым ҳәа сгәы иаанагоит. Даара ҭакзыԥхықәрала игәцаракны ишыҟаҵоугьы иара автор ихаҭа алагалажәаҿы ишиҳәаз еиԥш, ицәабжьахақәаз ыҟазар ауеит. Аха аԥхьаӡа акәны аԥсуа мифологиа еизыркәкәаны абри ашәҟәыҿы ауп иахьаабо. Уи акырӡа аҵанакуеит.
Ҳзыхцәажәо акапиталтә усумҭаҿы академик Сергеи Зыхәба игәцареимкыкәа инимыжьит даҽа зҵааракгьы. Уи убри ауп – аԥсуа сахьаркыратә литература ӷәӷәала ишаныԥшыз амифқәа рдунеибаркыра. Уи ус аушәақә акәымкәа аконкреттә материалқәа ааганы иҭиҵааит. Убри аганахь ала ибзианы ианыԥшуеит Д. Гәлиа, Б. Шьынқәба А. Гогәуа, Вл. Анқәаб уҳәа аӡәырҩы рырҿиамҭақәа, рҿы амиф хаҿсахьақәа ахархәара шроуз. Абри азҵаарагьы Сергеи Зыхәба иҟынӡа абас инарҭбааны аӡәгьы дазааҭымгылацызт, аӡәык-ҩыџьак инымҩатәны ирҳәақәахьаз рыда.
Сацәымҩашьо исҳәар сылшоит аҵыхәтәантәи ашықәсқәа рыҩнуҵҟала аԥсуаҭҵаара иаланагалаз аҭҵаарадыррақәа рдунеиаҿ хымԥада иалукаартә иҟоуп «Аԥсуа мифологиа» ҳәа. Насгьы аамҭеикәшара ԥхьаҟа ицацыԥхьаӡа уи заҵа ахә млаҟәра ҳдоуҳатә культураҿ изыԥсоу еиҳагьы ишьҭыҵуеит, уаҩы ибарҭахоит. Сара сызлахәаԥшуа ала, амаҭәар ахаҭа злаԥҵоу абызшәала ианҭуҵаауа аҷыдарақәа еиҳа иуԥшаауеит, ахаара-бзаара еиҳа ибылгьны  ианыԥшуа иҟалоит. Ииашоуп аҭҵаарадырратә усумҭақәа рстиль, рбызшәа цқьа рхатә «ԥҟарақәа» рымоуп, урҭ ирықәныҟәатәуп хымԥада. Амала атермин «млакра» анҳахҭынхьаауагьы ыҟоуп. 
Изхысҳәаауа, С. Л. Зыхәба иусумҭа анаԥиҵоз, аџьабаа ибазаргьы, уи излеиҩыз абызшәеи астили акыр дшашьклаԥшуаз ҩашьаӡом, ихшыҩҵакқәа цқьоуп, азанааҭуаҩ даԥхьозаргьы абжьаратә ԥхьаҩ даԥхьозаргьы уадаҩрак аҵамкәа игәникыларатә иҟаҵоуп, иҭҵааратә бызшәеи истили акны еишьашәалоуп, еилыхха иҟоуп. 
Аҵыхәтәан исҳәоит: абри ашәҟәы – «Аԥсуа мифологиа» аурысшәахь иеиҭаганы аҭыжьра хымԥада иаԥсоуп ҳәа, избанзар, уи инарҭбааны егьырҭ ажәларқәагьы иднардыруеит аԥсуаа иаԥырҵаз амифологиа ақәреи, абеиареи, аҵаулареи рыҩаӡара ахьынӡаҟоу, насгьы ус еиԥш иҟоу акапиталтә усумҭа ду аԥҵара зылшо, иазыҟаҵоу аҵарауаагьы шрымоу.




Руслан Қапба 
адоцент





