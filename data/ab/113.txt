Иахьа ҳазҭагылоу, ирласны зҽызыԥсахуа аамҭазыадунеи аҿы иеицырзеиԥшу акультуратә проблемаыҟоуп – абиԥарақәа реимадара. Шәышықәса раԥхьааҵарауаҩ ду Маргарет Мид илыҩуан, убас аамҭашааиуа, аиҳабацәа рԥышәа аҿар ирмыхәошәа рбоианалаго, "уара уҷкәынӡамызт сара сызҭагылоу аамҭаҿы" ҳәа ирылабжьо аиҳабы аҭак анирҭо ( ҳәа ззылҳәаз). Аха ус егьа иҟазаргьы, егьа аԥсахрақәа цозаргьы, абиԥарақәа реимадара ыҟамзар ҟалаӡомызт, ус акәымзар ажәларқәа иахьанӡа изааиуамызт, иара ауаҩԥсгьы адунеи даныӡаауан иаԥхьа иааиуа рԥышәа, рдырра имамзар.Ҳаргьы милаҭк аҳасабала, егьа аамҭала ҳҽаҳаԥсахзаргьы, ҳшаԥсыуааз азқьышықәсақәа ҳаргәылсны ҳааит. Ҳаидкыланы, ҳмыӡкәа ҳаазгози? Уи – ҳбызшәа, итрадициатәыз ҳдин, ҳдунеидкылашьа, иеицаҳзеиԥшыз ҳадгьыл, иеицаҳхаҳгаз ҳҭоурых – ҳрыцҳарақәа, ҳиааирақәа, ҳкультура, ҳцәаҩа, ҳлеишәа, ҳаԥсуара уб.егь. Ҳара аҵыхәтәантәи ашәышықәсазы ҳҭоурыхи ҳкультуреи ҳарҟәыҭханы ҳаҟан, иаҳцәыӡыз, зҵакы ҳхашҭыз рацәахеит. Ахатәы азымдырра – рыцҳароуп, иахьа иаҳбало ахҟәыншьарахьгьы ҳнанагахьеит уи. "Уҽузымдырааит!" – шәиран аԥсуаа рҿы. Шәазхьасырԥшыр сҭахуп зегь реиҳа ҳҵас, ҳқьабз, ҳлеишәа, ҳцәаҩа, ҳтемперамент зныԥшуа ҳмилаҭҭә кәашаратә культурахь.
Иаҳҳәап, иахьа ҳкультура ҳзеилымкаауа ҳшалагаз ҳакәашаратә ансамбльқәагьы ибзиаӡаны иаҳдырбоит. Иарбан милаҭзаалак рыкәашараҿ ианыԥшуеит рҭоурыхи ркультуреи, уи паспортк ирзаҩызоуп. Раԥхьаӡа иргылан итрадициатәу акәашараҿ иубоит амилаҭ ахаҿра, урҭ рхы ишазыҟоу, аԥсҭазаара ишазыҟоу, адунеи шрыдыркыло.
Кавказаа зегьы ҳзы ихадароу акы ауп – ауаҩы ихы ҳаҭыр ақәҵара , ахьӡи-ахьымӡӷи азы адунеи ақәзаара, Ш. Инал-иԥа иҳәашьала, ииашамкәа аԥсшәа аҳәара мацара саҳаҭыр имбеит ҳәа ауаҩшьра ахылҿиаауан.
Шәыпату схы иқәуп, заа аҭамзаара саҳәоит иџьбараны иахьсамхаҳәо, аха ианбанӡаҿаҳамҭлои? Иахьатәи асценаҿтәи ҳакәашарақәа рҿы, аӡәгьы игәы сасыр сҭахым, аха избо ауп исҳәо, шамахамзар аԥыжәара ргеит: акробатика, аԥаҟьԥаҟьра, аидҵыгьлара, ац хырџьаџьара. Иабаҟоу ах ҳаҭыр ақәҵара, узцыкәашо иаҳаҭыр абара, аҽынкылара, аханшьалара..!?
Ҳхореографцәа рааԥсара, рџьабаа ҳаҭыр ҳзақәуп хымԥада, аха... "аха гәынамӡароуп" рҳәоит аԥсуаа, қарҭтәи ашкол аҿы иддырҵаӡомызт ҳаԥсуа милаҭ культура аҭоурых, убри азыҳәан ишыҟарҵалац еиԥш иааҟәымҵӡакәа рхала иазхьаԥшлароуп, иҭырҵаароуп, ҳаиҳабацәа иразҵаалароуп. Ҿыцк аларымгалааит сҳәаӡом, аха иаҳдыруазароуп ҳакәашарақәа рҭоурыхгьы – иаҳҳәап, ҭоурыхла, ажәытәӡа аҭыԥҳа лҩыҵра уҵаԥшуа, ас лнапы раҳаны ишышьҭылымхуаз, уи ашьҭахьтәи амрагыларатәи (аџьамцәа, персиатәи) анырра шакәу (ҳдиаспора рыкәашашьа иаҿшәырԥш); мамзаргьы ахаҵа икәашараҿ иахьынӡауа ихәамц риашаны имырҵысуа акра, иахьа акәзар ҳарԥарцәа-кәашацәа агәчам аршәраҿгьы инеины иҟоуп. Урҭ зегьҵакык-ҵакык рымоуп. Аамҭа шәцәызгом, шәахәаԥш адыга етнолог Баразби Бгаж-ноков иусумҭа  Нальчик 1991 ш.
Аҵарауаҩ асоциолог Макс Вебер аамҭала иазгәеиҭеит Европатәи акультура "ахаратә культура ҳәа" (культура вины), Амрагыларатәи акультура – "аԥхашьаратә культура" ҳәа (культура стыда). Кавказгьы убри аҩбатәи ашҟа иԥхьаӡоуп. Ҳара ҳазлааӡоу, ҳазлеибарку ажәа "Ԥхашьароуп" ауп. Иааӡоу ауаҩы "дыԥхашьаԥхаҵо" ихы мҩаԥигоит. Ацәажәаратә адагьы, ахымҩаԥгаратә етикет зегьы азы ирҳәон "даԥсышәоуп, дхаауп". Асценаҿы акәым, аԥсҭазаараҿы, амҩаду аҿгьы, ауаҩы убла иҟәыгара, алашьҭра аҭахуп, амцхә ауаҩы ила аҭаԥшраԥшӡам ҳәа иԥхьаӡан, "улақәа паӷьӡа" рҳәон. Уи агрессиа иаҳа иатәуп, уи ауп аԥсуаа иззырҳәало "ацә зхәаԥшыз аблаҭихт" ҳәа. Иаҳҳәап, Иапониа инеиз ауаҩы раԥхьаӡа иргыланы абри акультура имбар залшом, длашәымзар. Аҭыԥҳа дызцыкәашо изгьы, азал ашҟагьы маҷк лыблақәа лалышьҭлар, дыԥхашьошәа ҳгәы иабоит, даҽа гәаԥхарахааракгьы, иара хышьҭыхра-ҽырхықәымҵаракгьы лыдаҳбалоит. Уи ҳхореграфцәа ибзиаӡаны ирдыруан, рыхгьы иадырхәон, аха аҵыхәтәантәи аамҭазы ирызнеиуа аҿар аҩни, амҩани ирымбаз ҿыц рылааӡара шрықәшәогьы иеилаҳкаауеит.
Насгьы асценаҿы иаҳа иубарҭоуп аԥҳәызба уаанӡа илнаалом ҳәа ҳкультураҿы ирыԥхьаӡоз, иахьа "голливудтәи аԥышәырччара"  ҳәа изышьҭоу – лхаԥыцқәа зегьы раарԥшра, зны-зынла лҟырҟгьы унҭаԥшуа. Уиԥышәырччараӡам – ԥышәла аччара (букв. улыбка губами). Уимоу уаанӡа кавказааи аԥсуа ҳәсақәеи рԥәышә аҵыхәа рнацәкьарақәа, ма ркасы аҵыхәагьы надыркылалон, уи згәалашәогьы шәыҟоуп. Ҳкультураҿы зҿырҟьара дууз ицишә ԥшӡаӡам ҳәа дыршьон. Арԥарцәа асценаҿы рҿы аартра, уи ажәытәуаа даҽакала иазырҳәон – саҭамыз, ауаҩы идрымкылоз арахә рзы ирҳәоз – "асаса араҳара". Даҽакгьы ацҵатәуп, аԥсуаа иргәамԥхо ауаҩы, иаҳҳәап аҭыԥҳацәа арԥыс изы "аҿраҳа" ҳәа изырҳәар ҟалон, ишдыру еиԥш, ииашаҵәҟан зыцламҳәа зызнымкыло, изыцәлеиуа ауаҩы маҷк алыгра, агаӡара злоу, мамзаргьы даҽа гәамбзиарак иманы, мааԥсра амҩа иқәгылоу иоуп.
Аҵыхәтәантәи ашықәс даҽа модакгьы цәырҵит: ахәыҷтәы ансамбльқәагьы налаҵаны – маҟада ркәымжәқәа бӷьаауа асцена иқәлеит. Ҳкультура ҳаӷрамгылап, уи аҵакы аман – имаҟадоу ззырҳәоз асабира иазааигәаз ракәын, аҷкәыни ахаҵеи амаҟа ныҟәызгоз ракәын, уимоу "ахаҵа ҩ-маҟак имӷазароуп" рҳәон, ииашаҵәҟьангьы, аҽынкылашьа дақәшәоит аҵанакуан. Амаҟа аԥыртра аҵакы рацәа аман, иаҳҳәап ма аныхаҿы даннеиуаз, ахрыцқьара, ақәраҿы убас иҵегьгьы, зегь ҳазҳәом абра... Мамзаргьы ус иныҟәызгоз икавказҵәҟам ҳәа иԥхьаӡаз (аперифериа иатәу) ажәларқәа – иаҳҳәап: ақырҭцәа, азербаџьанцәа – уи дара иртәымыз цәамаҭәан азы ахалаҭ еиԥш ианныҟәыргоз ҟалон. Иахьынӡасгәалашәо, Баграт Шьынқәба 30 шықәса раԥхьа ажурнал "Алашара" ианыз истатиаҿы ҳазлацәажәо апроблема дазааҭгыло иҩуан: асценаҿы арԥыс дыԥаны акәашараз аҭыԥҳа даныналыдыххыла, азал аҿы итәаз аҭаҳмада игәы ишнанамгаз: "Ҳаи, дад, лцацха уҭасуама!" – ҳәа.
Аҭыԥҳа лаҳаҭыр баны, лымаршәа кны, лыцкәашара иаҳа-иаҳа имаҷхоит, асцена аҟнынтәи аԥсҭазаарахьгьы ииасит уи. Арԥыс лара лаҵкьыс иара иаҳа дышхаҵоу лирбошәа (комплексума?), инапқәа аԥшаӡлагара еиԥш иргьежьуа данлыжәлалакь угәы цап. Ахыркәшарамҭаз иаабац ҳаҭырла лаҭабура, лҭыԥ аҿы лнагара аха ҳамаӡам. Уажәтәи аӡәы дышлыцкәашо дааҳәны даҽаӡә лышҟа ихы архара азы ажәытәан лашьцәа аниеихсуазгьы ҟалахьеит. Уи закәыхи, ааигәа иаԥшьыргаз, аҭыԥҳацәа арԥыс деимакны ицкәашо, инаԥшуа иеисуама игәахәуа аҟынгьы ҳнанагахьеит.
Ииашоуп, кавказаа ахацәа рыкәашара аибашьцәа рыкәашароуп, иршәугьы аибашьҩы-ҽыуаҩ иеибашьыга цәамаҭәа ауп; ахацәа дара еиндаҭланы ианеицкәашо, иаҳа аԥыжәара зго, аиааира зго ҳәа доушла еибаршәо, иаҭахызаргьы аибашьратә бжьыла "Ас-са!" "Аҳаҳаи!" "Ҳаит амарџьа!" ҳәа рыбжьгьы еиқәдыргар ҟалоит . Аибашьра аан аидыслара аԥхьа бжьылагьы игәыҭуҟьар улшоит уаӷа,  ус иаԥын. Аха уи уажәы зны-зынла иаҳбало, асценаҿы хәыҷгьы дугьы иааҟәымҵӡакәа арҵәаа-сырҵәаа ҳәа иҳәҳәо, рылақәаҭаргьежьуа, рҽырхаганы ҳдыршәошәа изҿу акәымзар ҟалап...
Ҭоурыхла аибашьратә культуратә традициа ҳәа изышьҭоу аԥсуаа, кавказаа ҳкультураҿы акырӡа аҵанакуеит аҽынкылара, аемоциақәа, ацәаныррақәа ауаа рҿы амцхә ацәырымгара, ухы утәны, урҭ аконтроль рзыҟаҵара (иаҳҳәап Иапониагьы Англиагьы уи бзиаӡаны ирымоуп). Ажәакала, асцена аҿы акәӡам аҽырхагара ахьаҭаху! Уара ҩнуҵҟала иахьынӡауа инкыланы иаауго угәамч, угәеибафара, уенергиа ахәаԥшцәа дара ирныруа, рыҽрызнымкыло, ргәы хыҭхыҭуа иузыҟаҵар – убри ауп аус...
Аӡәгьы аара идысҵом, раԥхьаӡа иргыланы акультурологцәа, аҽтнологцәа ҳхы иаваҳбап. Абра сызлацәажәоз зегьы иеицҳагу ауп: ҳкультура аҭоурых амдырра, иаҳа-иаҳа аҵакы цәхьаҵра, ацәыхарахара амҩа ҳангәышьоуп, аха уи макьана иҳариашар ҟалоит, уи адагьыԥсыхәа ҳамаӡам.
