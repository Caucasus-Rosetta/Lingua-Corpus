Аԥҳәынҭшәҟәҭыжьырҭа
Аҟәа 2013
Аԥҳәынҭшәҟәҭыжьырҭа
Аҟәа 2013
ШАМИЛ ԤЛИА
ИҨЫМҬАҚӘА
Х-томкны
1-тәи атом
ББК 84 (5Абх) 6-44
Ԥ 70
Шамил Ԥлиа.
Ԥ 70 Иҩымҭақәа х-томкны. 1-тәи атом. Аԥҳәынҭшәҟәҭыжьырҭа. Аҟәа, 2013. – 400 д.
Шамиль Ԥлиа иҩымҭақәа реизга 1-тәи атом ианылеит иажәеинраалақәеи ианҵамҭақәеи.
ББК 84 (5Абх) 6-44
Ԥлиа, Ш. Хә., 2013
Аԥҳәынҭшәҟәҭыжьырҭа, 2013
АЖӘЕИНРААЛАҚӘА
СЫМХЫ
Зегьы рыла,
Нап удкыла,
Сухылаԥшуеит са сымхы.
Ула сыҟоуп,
Уи азыҳәоуп,
Са сызныҟәо
Сҩаха схы.
Са суцәаашьом,
Сыхгьы ҟәнысшьом,
Уа узы исылшо рацәаӡоуп.
Мышк бжьамырӡкәа,
Иаамҭам мҳәакәа,
Аусура уҟны саҿӡоуп.
Иааԥынроума,
Ма иԥхынроума,
Иҟасҵаша ара инҵәаӡом.
Зны улаҵатәуп,
Зны урашәатәуп...
Аха сгәамҵуа субаӡом.
Ушныҟәызго
Еиԥш
Усԥыло,
Санныҟәуго цәгьа сыччоит,
Уажә ҭагалан,
Барақьаҭла
Ҽаҩра беиала сурчоит.
Нас сухгәамҵны,
Ус суԥырҵны,
Џьара сцома са сымхы.
Ула сыҟоуп,
Уи азыҳәоуп,
Са сызныҟәо
Сҩаха схы.
АШЬХА ӠЫХЬҚӘА
Ашәа шәзысҳәоит
сышьха ӡыхьқәа,
Сышьха ӡыхьқәа
кыр иаԥсоу.
Ачча-ччаҳәа
еилаччо зшәахқәа,
Шәара шәоуми
сыԥсы злоу.
Ма имш бзиаз,
имшы цәгьоума
Хәашьра шәықәым
шәарҭ бзанҵык.
Шәара ишәеиԥшу
џьара иубашам,
Ас иубашам
даҽа ӡык.
АҬЫНЧРАЗ АШӘА
Амра ҟаԥшьӡа амшын ихгылаз
Ироу ашәахәа,
Зшоура хҽып ҳәа уаҳа иҟамыз
Ицәоит иҭахәхәа.
Абаҳчара, аҟәара аҿаԥхьа,
Сныҵалеит сара,
Сгәы зыдхало лааира саԥхьа,
Исҭахны лбара...
Насыԥ змаз ҳажәҩа еибаҳҭан
Ҳнавалт аҟәара,
Ҳзеибабом, агәырӷьа ҳхалан,
Ҳҩыџьагь ҳазхара.
Ҳара ҳаӡәым, насыԥ змоу
Араҟа ирацәаҩуп,
Гәырӷьарала са сызлоу
Рзыҳәа сшәаҳәаҩуп.
Гәыҟаҵагоуп хәылԥазыла
Абаҳчаҿ еилаџьџьо,
Арԥар, аӡӷаб еилагыла
Игәырӷьо ианшәаҳәо!
Ҩ-ҽаҩрак шықәсык иаазрыхуа
Дызбауеит ара.
Арахә ааӡаҩ ишьа илԥхо,
Ицны иаҟара.
Лыхцәы шьқьыруа аӡӷаб еиқәа
Лыблагә ҭыԥхауа,
Дрылагылоуп ахәыҷқәа
Амҩа дырбауа.
Аҭаҳмадагь аҿар дрылоуп
Ихҭырԥа ихаҵа,
Иажәра ихашҭит, игәы ҿыцӡоуп,
Далаччо иԥаҵа.
Ҳара ҳҭынчреи, ҳгәырӷьа нхареи
Бзиа иаабоит зегьы,
Ҳаиашьареи ҳаиҩызареи
Изеилагом аӡәгьы!
АУСУРА ҾЫЦ АЗЫ АШӘА
Ишьҭышәх,
апоетцәа, шәкаламқәа,
Ашәа ҳзышәҳәа—
ԥхьа инеиуа аҿар!
Ижәбома, аӷьараҳәа
еилымшәо ҳажәҩахырқәа,
Акоммунисттә бригадақәа
еиҿаҳкааит абар.
Имаҷым ҳазхысхьоу
ҳара аҭагәҭасра
Амла, ахьҭа
ҳаргәамҵхьан акыр.
Аха ҳнеиуан
иаҳмыхьуа еиласра
Ленин ипартиа
иарӡрыжәыз аҿар.
Иахьа ҳазхьымӡо
аԥсабараҿы акыҟам –
Адгьыл,
ажәҩан,
амза,
амшын.
Згәы амца ҭыхауа
ԥхьацара иашьҭам,
Дыҟазар ҳишьҭам,
уи ҳаизԥшым.
Ҳнапаҿы иаагоит
аԥсабара ҳагәылсны.
Аҿыц усқәа —
ҳарҭ иааҳарԥшуеит.
Ҳагәқәа еиларҭәоуп
Аџыр еиԥш џьаракны,
Ҳаӷацәа иахьырбо
рыцқәа еиханакшуеит.
Лакәны иумаҳацзар
џьара иуаҳахьоума,
Убла неиқәҟәысыр
аҽаԥсахуа адунеи,
Унаҳәны уааԥшаанӡа
уаԥхьа акгьы ахьгыламыз,
Аҩнеихагылақәа
шгылоу умбои.
Ҳалҵшәа ласны –
ишьҭыҵуеит есааира,
Ԥхьаҟа ҳнеиуеит ҳаицлабуа,
иҟалома ҳаиҵахар.
Акоммунисттә џьа бригадақәа
ҭбаахоит есааира,
Аиааира дуқәа
ҳгәы иҭоуп имцаха.
Амра шеишеиуа
хыхь иаҳхагылоуп,
Кремльтәи амра
изқәым ҭашәара.
Уи азыҳәан ҳхы-ҳаԥсы
ҳамеигӡо ҳгылоуп,
Уи ауп амҩа ҳақәызҵо —
уи ҳааӡоит ҳара.
Шәшәаҳәа апоетцәа —
шәшәаҳәа, ари лакәым,
Шәшәаҳәа,
шәшәаҳәа,
шәшәаҳәа!
Адунеи иадыруаз
Еилшәара шҳақәым —
Еилшәара шҳақәым —
адунеи иашәырҳа!
АПОЕТИ АԤХЬАҨИ
— Ага абаҳчаҿ
тәарҭак уқәтәоуп,
егьаараны узбар.
Избоит џьара
хәыцрак умоуп,
Иҟамлои иуҳәар?
— Узласыхәашеи —
са споетуп,
Аԥсабара сазшәаҳәоит.
Ага, ашьха,
амра, амза,
Амшын, ажәҩан —
сгәы ҟарҵоит.
— Уара, ииашоуп —
упоетуп,
Аԥсабара уазшәаҳәоит.
Аԥсабара
даара иԥшӡароуп,
Уи аҵаргьы
азшәаҳәоит.
Аӡәым-ҩыџьам
апоетцәа
Аԥсабара ӡәырҩы
азшәаҳәоит —
уи аԥхьаҩцәа
Бзиа иаадыруеит,
аха уӡырҩы!
Уҩагыланы иҟамлари
Инеиҵухыр ушьапы.
Унеиааир
иумбари
Аԥсабара зку анапы.
Уахгьы-ҽынгьы
тәамҩахә мукәа,
Аԥсабара знапаҿы
иаазго рзыҳәа
ашәа мҳәакәа
Узлатәоузеи аҟәараҿы.
Унеины игәаҭ аколнхара,
Ақыҭанхамҩа ишазҳауа.
Урҭ ирхылҵуа
рашәа хаара,
Уашәа арҿыхап
иԥыруа.
Жәлар русура уалагыла
Жәлар рус аз умшәаҳәар,
Усҟан иалшоит
умацара
Аҟәара ушықәтәоу
уаанхаӡар.
АУНИВЕРСИТЕТ
Изалшом Қарҭ, – аҳҭнықалақь сааины,
Ҭынч усымбакәа, снықәгьежьны сцарц.
Ууада ҭбааҭыцәқәа, снарҩныс-аарҩнысны,
Убаҳчара сныҵаланы, уӡыхь снамхәарц.
Сшыццакуаз адыруазшәа, атрамваи сама,
Ахәхәа-ӷьӷьаҳәа ишҩеиуаз, иасуа аҵәҵәа,
Аанҿасха амҭакәа, ари уажә избама!
Слалбааԥан, ушҭахь, сҿынасхеит
сгәырӷьаҵәа.
Ана-ара гәыԥ-гәыԥла, аҿар еилагылоуп,
Еибамдырц еибадыруеит, аамҭа баша
ицауам,
Ԥыҭҩык ишәҭылаҳау, убаҳчара иҵоуп.
Еижәхысланы ушҭа иҭало,рҵыхәа
ԥҵәауам.
Еибарҩны раԥхьа иаасыдибаҳәалаз,
Иахыццакуа иазҵааит сахьынтәааз,
сзакәу.
Снахыҽхәан инарасҳәеит араҟа
сшаԥшәымаз,
Ари амҩа сшанысхьоу, амҩа уажәы изқәу.
Инеихәаԥш-ааихәаԥшын, нас
инасықәрыԥсеит
Азҵаарақәа, астудент ԥсҭазара иазку,
Ауниверситет, астудентра шыбзиоу
нарасҳәеит,
Аха аашьаҩ изыҳәа, алеишәа шыцәгьоу!
Уажәы араҟа иахьсыхәаԥшуа,
сшьыцрымго иҟам,
Аха мап, са сакәым, ишьыцгатәу дара
роуп,
Астудент ԥсҭазара иацызго ҽакыҟам,
Аԥсҭазара ахы ахьыҵыҵуа, иахьеилашуа
ароуп.
Абар иахьа слеи-ҩеиуа
абаҳчара сыҵоуп,
Зегьы сылаԥш рыдхалоит,
исзымбо сгәазхара.
Атәарҭақәа акакала
снарықәтәарц сгәы иҭоуп,
Хәышықәса срықәтәаны
иахьысҵауаз аҵара.
Араҟоуп раԥхьа
сахьалага астудентра,
Апоезиа ахьсызцәырҵыз,
сцәа-сжьы рԥхауа.
Ароуп раԥхьа сымш
иахьеилалгаз сҭынчра,
Сахьгылаз агәырӷьаратә
лаӷырӡ сҿарбауа.
Абзиабара ушаргәырӷьо еиԥш,
знызынла уарҵәыуоит,
Игәырԥшаагоуп, ирхәыцгоуп,
иунаҭоит агәырҩа.
Ҳшеиԥырҵыз араҟа
арҭ ашәҭқәа шаҳаҭуп,
Лҵара далга, лқыҭахь
данцоз рҵаҩра.
Аамҭа уиаахыс
акыр цахьазар,
Илдыруаз лыбзиабара
Сгәаҵаҿ ишҵәаху.
Дхараз лара,
дхараз аҭаххар,
Иснаҭоит амч-лшара
лсахьа сыбла иху.
ҲАМҨА АКОУП
Ҵҩа змам аҩызцәа
иахьа адгьыл ҿыцқәа
шьҭырхуеит.
Ҵҩа змам аҩызцәа
аргылара ҿыцқәа рчаԥоит.
Уареи сареи, сҩыза,
абџьар шьҭыхны,
Иахьа ҳҩызцәа
рҭынч нхара ҳахьчоит.
Ацәгьеи абзиеи
ҳамҩахь иаҳԥылоит,
Аха гәамҵрак ҳамам,
акгьы ҳацәшәом,
Ҳаԥсадгьыл ҳазгәдууп,
ҳхы-ҳаԥсы ахҭнаҳҵоит,
Ҳаԥсадгьыл аҿаԥхьа
хьымӡӷ аагом!
Ҳарҭ ҳаӡәыкны,
Ҳажәҩа еибыҭоуп,
Ҳажәа, ҳхәыцра,
Ҳус акоуп.
Иахьа ҳҩызцәа
рҭынч нхара ҳахьчозар,
Уаҵәы адгьыл ҿыцқәа
рышьҭыхра ҳазкуп.
СУАЛԤШЬА
Аҵх лашьца уагәылԥшны
уаԥхьа игылоу дубомызт,
Ажәҩан еимаҩ-еимаҵәаны
ақәаршҩы кыдҵәаны ицауан.
Абатареиа ҭынчын,
аӡәы ишьҭыбжь уаҳауамызт,
Сахьышьҭаз,
Ахәыцра лашарақәа
ааины исхатәауан:
— Сани саби иахьа
уажәраанӡа
Иаҿын сааӡара,
исылрхуан ауаҩра.
Саргьы аӡәы ҳәа схы сыԥхьаӡомызт,
Схәыҷын, уахгьы-ҽынгьы
саҿын азҳара.
Сзааӡоз реиԥш
саргьы сахыццакуан,
Аӡәыҳәа сзырҳәо,
суаҩны сҟаларц.
Абар, уи аамҭа
шьҭа сахьҭагылоу,
Сыԥсадгьыл сыԥхьеит
аҳәаақәа сыхьчарц.
Снапаҿы иснаҭеит,
сгәраганы абџьар,
Аӡәыҳәа срылагылоуп
зыгәра гоу аҿар.
Ахымца дасырбылп,
сыԥсеиԥш избо Сыԥсадгьыл
Аҳәаақәа еилеигарц
аӡәыр иҭаххар.
РАԤХЬАТӘИ АУРОК
Ахәыҷ раԥхьа акласс даныҩнало
Еиԥш, ианас аҵәҵәа,
Исҳәо сҿамшәо, сыбла схаччо
Снарылагылт аҵаҩцәа.
Игәырӷьахәха рыԥсҭазара
Иахьырхырго аҿар,
Иахьацырҵо рымч-рылшара
Иалшом ак сымҳәар.
Сара сгәырӷьо аброуп раԥхьа
Сахьалага аҵара,
Уажә итәоу реиԥш ахәыҷқәа сҿаԥхьа
Стәан иац саргь ара.
Урҭ зегь ааины сыбла ихгыло
Избоит сыхәҷра,
Убри азыҳәоуп исҳәо сҿамшәо
Сзыҟалаз сара!
Сгәырӷьа иамам ҵыхәаԥҵәара,
Иацлоит аҟара,
Избан акәзар сымч-сылшара
Азкуп арҵаҩра.
«АҼԤЫШӘАРА»
Илоуҵаз
ааурыхуеит ҭагалан,
Ԥҳалба дабаҟоу,
лаҵан дубаӡом?
Деиҵыхны дықәуп
аҩы дҭанагалан,
Илақәа ҟәбарӡа
иҿы аказҳәаӡом.
Ихьзеи Ԥҳалба
асас диҭазма?
Дзыкҿоузеи ас аҩны?
Аԥхашьараз даха ижәыма
Деиҟәызжәашаз уи аҩы!
Сасра инеиуеи,
сас дызҭоуи,
Зхы ҳаҭыр ақәызҵо ауаҩы,
Дахьгылоуи
ма дахьтәоуи
Уигьы иҽеиҭом ас аҩы.
Аха араҟа
Ԥҳалба ихала
Ихы иазиуз ауп ари.
Дизымныҟәеит
уи аӡә ӷала,
Ишыҟалазгьы ҳамҳәари:
Хәылԥазык азы
Ԥҳалба иашҭа
Ҽыуаҩык дҭалан дҽырԥо,
Иҳәеит ачара шиуа Кәасҭа
Иабхәараа ааԥхьан
жәлары ирбо.
Ари Ԥҳалба
цәгьа даргәырӷьеит,
Чарауроуп ҳәа аниаҳа,
Нас иҭаацәа инрыдиҵеит
Ихәы еиларҵарц уаха еиҳа,
Иҭаацәа рзын
иажәа закәануп.
Илакҭа цәгьа уажәы ирбом,
Аха диԥҳәысуп,
ма уи диануп
Ҳәа — ажәак
иҟны ирызҳәаӡом.
Аишәа чара имацара,
Иандырхиа
уи днахатәеит,
Уаха иԥишәоит имч-лшара,
Ԥыҭк изымжәыр —
дыԥхашьеит!
Ԥҳал дук азна
аҩы ԥхеиԥхеиуа
Иаԥхьа игылоуп еилашуа,
Ихала инаҳауа,
ихала ижәуа,
Зны дҟәындҟәындуа,
ажәа ҳәо, —
Ԥшьба-ԥшьбала,
нас хәба-хәбала
Дгылан аҵәцақәа аԥҵо,
Ас ачара иҽшазыҟаиҵоз
Иҭаацәа ангыла шьыжьымҭан
Аԥҳал аршәааҳәа
атыршә иасуаз
Иваҵан ҵаҟа дышьҭан.
АҴХ КАСПИА АҞӘАРАҾЫ
Аԥсаа мҿыхац, аԥсабара
Ацәа иалоуп иҭахәхәа.
Игароушәа амза агара,
Каспиа ихыршәлоуп ашәахәа.
Ацәқәырԥақәа еишьҭагыла,
Ианаҿықәсуа аҟәара,
Угәы дырҿыхоит зегь рыла,
Ахаҳәра ианаалго ахьара.
Н. ЛАКОБА ИПАТРЕҬ
Ацәыргақәҵа сахьыҩналаз,
Сылаԥш надхалеит аҭӡы.
Садырсызшәа уа сахьгылаз,
Хәыцрак саашьҭнахт сытҟәаны
Ибла сҟәигом, блаҵарыла
Аҭӡы аҟнытәи дысҿаԥшуеит.
Анаџьалбеит акры иҳәарыма,
Дцәажәашашәа сгәы иабоит.
ДМИТРИ ГӘЛИА УАХЬ
Сыбла схаччоит ухьӡ анысҳәо,
Сгәаҵа иҭалоит сырԥхауа,
Саҟара сыцны сгәырӷьа-гәырӷьо
Жәҩада схалоит хыхь сԥыруа.
Дмитри аамҭала умацара
Укалам заҵә шәақьра ауан.
Уамеигӡакәа умч-улшара,
Жәлары урыла ԥхьа уцауан.
Аԥсны агәала угәы иалан,
Алахьынҵа — улахьынҵан.
Агәаҟрақәа уара ухала
Усҟан иубоз рацәаӡан.
Иахьылашьцаз амца еиқәуҵан,
Алашара каԥхауеит.
Напҟазала ауасхыр шьҭоуҵан
Қәҟьашьа амам, ԥхьа ҳцауеит.
— Са Сыԥсадгьыл сызкәыхшаша
Уанбаҿыхои? — ҳәа уҳәауан.
Аха Ленин имра шаша
Агылара иазыԥшуан.
Иахьа апартиа ҳа иаҳхагылоуп
Амҩа иаша ҳарбауа.
Ажәцәа аҿар рыҵагылоуп
Аҿыц усқәа чаԥауа.
80 шықәса урҭыст ҳәа
Аӡәгьы иџьеишьуаны збауам,
Избан акәзар, аԥсуа изыҳәа
100 шықәса қәроуп ҳәа ирыԥхьаӡом.
ИУА
Саналага раԥхьа саԥхьо,
Ажәабжь сазҳәаз Иуа иоуп.
Апоема раԥхьа саԥхьа
Иқәны избаз Иуа итәоуп.
Усҟан Иуа дыԥсит, дыҟам
Ҳәа мдырӡакәан саԥхьон стәа.
Жәлар рҳәамҭа шыҟаз иҟа
Ашьха ӡыхьеиԥш ицқьаӡа.
Са санаԥхьоз гәырӷьарыла,
Сызҭагылаз сышқәс наӡамызт.
Уиаҟара анихыҵ калам ҵарыла
Иҩхьан аҩымҭа ҵҩа змаӡам.
Ус анакәха ԥыҭк ихыҵыр,
Уи илшара закәхарыз!
Иқәра маҷк ма наҟ днахысыр,
Шаҟа гәыла ҳирԥхарыз.
Сара Иуа знык дсымбазаргь,
Сиацәажәартә лабҿаба,
Иԥсҭазаара сахьымӡазаргь,
Саԥхьа дгылоуп деилфаҷа.
Акыр шықәса уи дымцәажәо,
Аамҭа цазаргь иҭакәкәа,
Сыжәлар дрылоуп уи деихаччо,
Ргәы дҭоуп Иуа дҭахәхәа.
АҬЫНЧРА ИАГОИТ АИААИРА
Инеидгыланы адунеиаҿы
милаҭ рацәа инхауа,
Аҭынчразы иқәԥауа
хшаҭара ҟамҵауа,
Урҭ аҩнахуам адгьыл,
иақәлахоит адунеи,
Уҽрыдкыл наӡаӡа,
урыдгыл унеи.
Абас иҿацаӡа исаҳауеит
Неруда ибжьы,
Изыргыло иқақаӡа
аимпериалистцәа рхәы-ржьы.
Исаҳауеит Ҳиқмеҭ ибжьы
агәаҟра иарҭәаз,
Ҳиқмеҭ — ашьажәцәа рбахҭа
жәаҩа шықәса иҭатәаз.
Ирылшом ацәгьауцәа,
ирылшом бзанҵгьы,
Деиҵарҟьарц ахақәиҭразы
иқәԥо аӡәгьы.
Ирзыхәаҽуам ахақәиҭразы
абжьы игауа.
Миллион жәлар ргәаҵа иҭала,
агәқәа зырԥхауа.
Ашәабжь саҳауеит,
ашәа ибашам,
Ашәа аҭынчразы.
Абжьы саҳауеит
ибжьы имҩашьо
ахақәиҭразы.
Урҭ иацызгаша ҳапланетаҿ
иҟам аҽа бжьык.
Ма изхәаҽыша адунеиаҿ
иҟам џьара мчык.
Инеидгылан адунеиаҿ
милаҭ рацәа инхауа,
Аҭынчразы иқәԥауа
хшаҭара ҟамҵауа,
Ираԥызгоит Асовет Еидгыла
амҩа дырбауа,
Амҩа иаша,
ихызымҟьаша,
Амҩа ԥхьаҟа изгауа.
Ирылшом ацәгьауцәа,
ирылшарым бзанҵгьы,
Деиҵарҟьарц ахақәиҭраз
иқәԥо аӡәгьы,
Ирзыхәаҽуам ахақәиҭраз
абжьы игауа.
Миллион жәлар
ргәаҵа иҭала
Рыгәқәа зырԥхауа.
Ауаҩ иашәахә мҳәакәа
Адунеи иԥсахт рҳәар,
Убри иҟоу зегьы реиҳа,
Иҟалоит иреицәаха.
Зашәахә ныжьны ҭынч ашьшьыҳәа,
Зызхара адунеи баны
Зхы нықәызҵаз, уи аԥсыҳәа,
Дыҟам лаӷырӡ иҭахны.
Издыруада сымч мырхакәа,
Исиааир сара аԥсра...
Сыԥсадгьыл азы, сашәахә мҳәакәа, –
Сыԥсадгьыл сзымбар сызхара —
Сгәы иснаҭоит, сгәы ашыра
Ихьшәашәаӡом усҟан, мап.
Ахаҳә хьшәашәа ианҵа аҩыра,
Сгәы иқәырҵар, еиҟәнажәап.
ҼНАК Ҩ-НЫҲӘАК
Ааԥын шьыжьы
аӡаӡа зҿықәҳәҳәа,
Ҿыц игәылшәаз
ашәҭыш деиԥшха,
Шьыжьӡа дгылеит,
игәацԥыҳәа.
Ашҭа дҭыҵит
атыгә-тыгәҳәа.
Ибла ихаччо,
ишьа илԥхаа,
Иаҟара ицны
игәашьамх иҵԥраа,
Ашкол ашҭахь дыццакуеит,
Даҭа иҩызцәа
уа изыԥшуеит.
Иахьатәи амш
иара изыҳәа
Ныҳәа дууп —
уи аныҳәа
Иацызгаша
ҟамлаӡацт.
Мышк ҩ-ныҳәак
имбаӡацт.
Аха абар,
иахьа изыԥшуп,
Даҭа изыҳәа
гәырӷьа мшуп.
Апионерцәа рабиԥара
Дшаԥсоу ала
ҭоуба уны,
Далалауеит
апионерра
Апионерцәа
рымш аҽны.
АМРА
Шьыжь уангыло, шаҟа ихааузеи
Ухьыбла, инықәԥхо адунеи!
Аԥсабара шаҟа иԥшӡоузеи,
Шьыжь угылан уаалеиҩеи!
Ашьыжь шараз гәырӷьарыла
Сгылоит усҟан сгәы цқьаӡа,
Сҩызцәа, сықәлацәа срылагыла,
Сус снадгылоит сыԥхаӡа.
Аха, аамҭа ахьца зымбакәа,
Шьыжьу шџьысшьо усыцәцоит,
Зныказы усҟан, ҭынч сымтәакәа,
Уахьцо суццарц сҭаххоит!
ГАГРА
Ацәқәырԥақәа укалҭ иахьысуа,
иҿыпуеит иччо.
Ихьшәашәаӡа аӡыхьқәа иугәылсуа
илеиуеит илбааҽҽо,
Ухан дуқәа ӷьазӷьазуеит
ушьха ашьапаҿы.
Аԥсшьаҩцәа неилыс-ааилысуеит
лбаа аԥшаҳәаҿы.
Убаҳча сирқәа еихык-еиҵыкны,
избоит иахьа ара.
Гагра, иуҭааз зегьы еизгәыкны
иаҿуп аԥсшьара.
Ишԥассиру уҳауа еинҭәыла,
ишԥахаау уԥша!
Зыԥсы зшьауа ҿыц мчыла,
иацырҵап рылша!
Идуӡӡоуп урҭ руеишьара,
ирықәԥхауеит мракы.
Уи ҳ-Аԥсадгьыл мра лашара
ауп ирызгәкы.
САЦӘШӘОМ САРА АԤСРА
Аԥсра аӡбахә ҳазҭагылоу
Аамҭазы иҳәатәӡам.
Аԥсра уажәы ишымчыдоу
Сҳәоит, иџьашьатәӡам.
Анаука ԥхьаҟа ицазар,
Изгаз ауаҩы иоуп,
Ауаҩы аҳақьым ҵара иҵазар,
Ауаҩы дихәшәтәрацоуп.
Ауаҩытәыҩса инапаҵаҟа,
Иҟам убаӡом.
Сыҟанаҵ ауаҩы инапаҵаҟа
Аԥсра сацәшәаӡом.
Ааԥын хьыбла ҳаԥсабара
Ианықәԥхо шаҟа иԥшӡахои!
Ауаа усҟан рымч-рылшара,
Шаҟа ибеианы иҟалои!
Узхәаԥшлакгьы рыбла рхаччоит,
Ашәҭқәа абаҳчаҿ ҿыц ишәҭуеит.
Ааԥын балиаан, ааԥын беиԥшха
Бышәҭуеит, бышәҭуеит, бышәҭуеит.
Аԥша хьшәашәа ашьха иқәсуа
Уцәа-ужьы иалсуа еимнадоит,
Абаҳча ссир иныҵс-ааҵсуа
Ахьхьа-хьхьаҳәа абӷьы еизнагоит.
Атәарҭақәа бӷьыла ихыбуп,
Амҩаҿ ԥыхьеиԥш шьҭа убауам,
Аҵарақәа рашәа ҭынчуп,
Хәылԥаз рашәабжь уаҳауам.
Аброуп раԥхьа абзиабара
Фымца ццышәха сгәы ахьакыз,
Аброуп раԥхьа сылашара
Ашәҭыц ҿыхны иахьылсыркыз.
Уажә хәылԥаз абаҳча сҭалан
Сылашара уа дсымбеит,
Уи лымбара сгәамца иала
Сааиуам уаҳа ҳәа снарҳәеит.
Аха дсымбеит ҳәа сылашара,
Снеиуам сҳәеит ҳәа сызтәарым,
Са исзаҩызоуп ашьыжь шара,
Мап, сымнеилар сгәы иаурым.
Бнапы ҟәымшәышә са ианыску,
Быбла ссирқәа убас рҳәоит:
— Измааноузеи ас иззуку, —
Исымҟәыҵхны наҟ ибгоит.
Знык банызба, сылашара,
Сгәы амца акит ибыл-былуа,
Алаҳәахӡеиԥш быхцәы еиқәара
Сыбла хыркт ишанхауа.
Нас иазыбуазеи ажәала
Исҳәеит ҳәа сгәаҵаҿ иҵәаху,
Иббартә иҟоуп иара ахала,
Сгәаҿы ицәырҵыз сыбла ишху!
АЦӘАЛАШӘАРА
Ахәшәтәырҭа аҩны лассы-лассы
Изҭахыда аҿцаара;
Агәамбзиара сыласны
Сышьҭоуп, иаҿуп сыхәшәтәра.
Сыбзиахеит, шьҭа хьаа сымам,
Уажәшьҭа хьаада схы-сгәы ҭәуп.
Чымазара уаҳа исымам,
Спрофессор, иҭабуп, –
Шысҳәоз даҳзааит: – зынӡа иқәыԥшу,
Лҵара далган маҵура.
Иҵуазеи, абар шьҭа ҩымшуп,
Дҳақьымуп, дҳалоуп дышьқьыруа.
Лус даараӡа дазҟазоуп,
Иманшәалоуп лҟазшьа.
Илҳәо лдыруеит, лажәа ҟасоуп,
Лыбла лхаччо, илылԥхо лшьа.
Сшоура шьҭыҵит, аԥхӡы сықәҭәан,
Зынӡа аҽаԥсахит сҟазшьа.
Издыруада саԥхьа дықәтәан,
Даныскьыс ихәмарзар сшьа.
Аԥсны биит, сара бысмбацызт,
Ҳаиқәлацәан, мшызҳа ҳазҳауан.
Бааигәа сыҟан, исмаҳацызт
Ҳҩыџьа ҳшеиқәшәоз аӡәгьы иҳәауа.
Аха ҳамҩа, ҳамҩа акакәын, —
Ҳара ҳхала ҳаибабеит.
Ҳаибабаратә амҩа ҳақәын,
Аҵарамҩа ҳаиқәнаршәеит.
Ҳаиқәнаршәазар амҩа иаша,
Ҳхынҳәуазароуп кыр ҵаны,
Нас ҳа ҳауми иззырҳәаша:
— Аԥсынҵры рымаз инагӡаны!
Ашәҭқәа быбышӡа
Абаҳча иахьҭагылаз,
Снарылагылт азныказ
исзеиԥшны зегьы.
Сынрылс-аарылсуа,
ашәҭқәа сышрылаз.
Сыԥсы зегьы налахан
сеилаҳаит акы.
Сыԥсеиԥш избаз ашәҭыц
сакьымсит сара.
Иԥшӡоуп ҳәа сеилаҳан
иҿысхуам иахьа ара,
Иҿысхыр усҟан
иалшоит иканӡар.
Уи аҵкыс еиӷьуп
иахьгылоу саалар.
Ажәҵыс ԥыруа хыхь исхалаз
Иааип ҳәа иҟадаз абра,
Шьыжьык ссофаҿ иара ахала
Иалагеит аҭыԥ аҳара!
Саазхәыцт сгәырӷьо: жәҩангәы иалаз,
Ссофаҿ иааизар ахаҭа,
Аҭыԥҳа ссир сгәы зыдхалаз
Дмааиришь шьҭа ҳәа сыҩнаҭа!
АЖӘАК!
(Асамарҟәыл)
Сықәла ԥҳәызба
схы набықәкны
Ажәак басҳәарц сҭахуп,
Знык банызба
саҟара сыцны,
Сгәырӷьа-гәырӷьо
сыбла бхуп.
Сеилыбкаауеит
бара ажәада,
Аха изалшом исымҳәарц,
Баша сгәырӷьо
сгәы сажьозар
Аҵкыс, еиӷьуп
ажәак саҳарц.
Ажәа ибашам
баша ицашам,
Сыгәра га
бнапы сануп,
Нас бымшәакәа,
мап бымҳәакәа
Ажәа сыҭ —
уара сутәуп.
Схаҵкьыс ҳәа сҳәар имцхар алшоит,
Схеиԥшҵәҟьа бзиа бызбауан,
Уажәы иахьысҳәогьы имцаԥшьха
исылсуеит,
Аха сгәабҭауаны збауам.
Ус анакәха са бсыргәамҵуам,
Быхшыҩ ззымцо ажәа бынҵо,
Аха сгәы ианыбҵаз ахәра анымӷьа,
Идыр ба шбакәу аҭак ҟазҵо.
Сыбла бамбо кыр снаскьазаргь,
Схы-сыхшыҩ зегь бахь ихоуп.
Иахьа лабҿаба бзымбозаргь,
Бҭагьежьуа сгәаҿы ба бҭоуп.
Асалам харантә ибысҭоит,
Игәлымҵәахха сгәы иҭахаз.
Енагь ишәҭу абаҳча гәасҭоит
Ба бахьыҵоу, са ахьсызҳаз.
Дзааиуам аӷа аҳәаа дахыҵны,
Амшын схыми сыӡсауа,
Схуп са сабџьар аԥса ахарсны,
Ҳа Ҳаԥсадгьыл ду хьчауа.
Сылашара, быхьӡ наӡаӡа
Сгәаҿы иҭазаашт иԥхаӡа.
Бысԥыл саннеиуа, шьыжь аӡаӡа
Зхьыршоу ашәҭеиԥш, бгәы цқьаӡа
Ҭынч сымтәакәа аҩны сындәылҵны,
Сҿынасхеит сласны.
Сгәы ҭынчым, ицоит иҭыҵны,
– Дгылоумашь дыԥшны.
Аиԥылара уаха иҳамоуп,
Дсымбац иаха аахыс.
Абзиабара сҳәынҷа самоуп,
Сыблақәа налхьыс.
Ҳаиԥылара аҭыԥаҿ снеин,
Сгылан сылзыԥшуп.
Акыраамҭа уа снеиааин
Аха имцо мшуп.
– Ных, сылԥылап дызлаауала, –
Ҳәа сҿынасхеит нас.
Усҟан дааиуан ҽа мҩакала:
– Иҟоуҵома цас?
Сышьхәа саақәҵәиит исҳәо сҿамшәо,
Лыбжьы слымҳа ианҭас,
Даасыдгылеит дҿаԥха-ҿаччо,
– Нас уцозма абас?
– Мап сышԥацои, сылашара,
Бныжьны са схы шхоу,
Бара ибдыруаз бымацара
Шбакәу ԥсыс исхоу.
АЗА
Ацәылашаразы амза
Аԥштәы шахҟьо –
Еиԥшуп саныбԥыло, Аза,
Сшыҟало – изыхҟьои?
Ҽнак бызбеит ҳәа сбеилаҳазар,
Абзиабара иазҳәаӡам.
Акыр шықәса сгәы бзыҩуазар,
Идыр, усҟан ба бжьаӡам!
Шьҭа узынхьуазеи ҳәа бысзымҵаан,
Баҟәыҵ хәшәыла сыхәшәтәра.
Саркьеи нализлеи сҭыбымҵаан,
Ирылшом сгәы ахьаа артәара.
Ганкахьала ибылбыршазар
Сара схьаақәа рыртәара,
Нас быҟнытә ҽа хьаак сырҳазар,
Уигьы былшоит ахәшәтәра!
Бышәҭны биит, шьыжьтәи аӡаӡа
Зхьыршоу ашәҭқәа ртәыла агәҭа.
Нас ибаҭәасшьоит наӡаӡа
Лахьеиқәҵара амоурц блакҭа!
Ауадаҟны сгәысҽанӡамкәа
Сҩызцәак срацәажәон стәаны.
Аҷараҳәа ашә ҿаӡамкәа
Уаҟа иҟазшәа, иаартны
Дааҩнашылеит, сылаԥш лықәшәеит
Сылашара икаԥхауаз,
Алашара сыбла ихҷҷалеит—
Алашара исгәаԥхауаз.
Сгәысҽанымзаара иахҟьозаап,
Саагачамкхеит знык азы.
Сгәы нкыдԥан, сыԥштәы сыԥсахзаап,
Уаҟа исықәнаузшәа асы...
АШӘҬ
(А. С. Пушкин иажәеинраала «Ашәҭ» иаҿырԥшшәа)
Снаԥшы-ааԥшуа абаҳча сшыҵаз
Сыԥсы сшьарцаз хәылԥазы,
Сышнеиуаз атәарҭа игылаз
Ахь сҿынасхеит стәаразы.
Енқәыканӡа, ԥшра амаӡамкәа
Ашәҭ афҩы-хаа ҳәа мгаӡо,
Снахәаԥшит, нас сымтәаӡакәа
Схәыцуан краамҭа акымҳәаӡо.
Ушәҭны угылеижьҭеи кыр ҵуама,
Изнапыда уҿызх уара?
Уажәшьҭа уаҳа, нас ушәҭуама,
Уқәзыршәыда ас абра?
Уаанагама абзиабара
Аиԥылара уахҟьаны.
Узыҟамзеи сылашара,
Абзиабара анапаҟны?
Нас иацәыӡма аԥсабара,
Издыруада ирыхь дара?
Иканӡама рыбзиабара
Ушканӡаз еиԥш ашәҭ уара?
Ауаҩ игәы иҭоу мҳәаӡакәа,
Игәаҵа иҭажьны иҵәахыр
Аҵкьыс еиӷьуп имӡаӡакәа,
Иҟьаҟьаӡа иааиртыр.
Абри ауп ҳәа — уи иӷражьу,
Дзыргәаҭеиуа уа имҳәар,
Ихьанҭаӡа игәаҵа ишҭажьу,
Уаҟа иалшоит ихаҳәхар.
Ахьхьа-хьхьаҳәа абна илсны,
Икәеикәеиуа ашьха ӡыхь
Иахьлеиуаз ахь, снымҩахыҵны
Сҿынасхеит, — снахәап ных!
Арасара ааилатыртырит,
Ажәардәына шәан иԥрит.
Аҵарақәа ааилаҷырҷырит,
Ирҳәазшәа: даҳзаазгазеи абри?
Аӡыхь ахықә сынхықәгылан,
Изжәырц схы уаҟа иласырҟәит.
Уи кәеикәеиуа санхыԥшыла,
Сахьак сыблақәа хнакит.
Сыбла ихгылеит лычча хаара —
Сылашара, сгәы зызхоу.
Сыбла ихгылеит лыбла еиқәара
Икәеицеиуа исҿаԥхо.
Издырт ацәқәырԥа ачча зныруаз
Ишырнызбаз лхаҿы.
Нас изымжәит сқьышә акьырсуа,
Сгылан срыхәаԥшуа аҟәараҿы.
СҚЫҬА
Суԥырҵуеит сқыҭа иахьа аамҭала,
Бзиала сҳабла, са сзааӡаз.
Убаҳча ссирқәа снырҭал-аарҭала,
Избеит уԥшӡара, сгәы зырԥхаз.
Амшын еиқәа укалҭ иахьысуа,
Акраамҭа сгылан сазыԥшуа,
Аԥша хьшәашәа ушьхара ирхысуа,
Убаҳчара иҵан ишьқьыруа.
Амшын инхықәгылт амра ласкьан,
Адәыӷба аҵәаабжь саҳауеит,
Бзиала сқыҭа, сцоит ҵара,
Аха аамҭалоуп, сузаауеит.
... Абар агәы ахьеилашуа Қырҭтәыла,
Сааит, Қарҭ ақалақь сԥылт анҵас,
Ауниверситет сыҩноуп гәырҭәыла,
Сҵара сгәаршәҭын ааԥынҵас.
Аамҭақәа цоит, ицоит еишьҭала,
Уажәшьҭа мшқәак роуп исзынхаз,
Қарҭ абзиабара сгәаҵа иҭала
Иубап, сузлеиуеит, ишсызҳаз.
Шьыжьбзиа, сқыҭа сылашара,
Сқыҭа, сгәаҵа уҭан.
Иубоит, сузааит, сацгыланы амра,
Амра сықәҷҷо шьыжьымҭан.
АБАС ҞАЛАЛОИТ!
Шьыжьымҭан зны Рафида,
Илмоут умҳәозар уи феида,
Ҟәарҭк ноулышьҭит адәахьы
Акәҷара шацыз, игәаӷьы.
Аҟәарҭ, ааигәа адәы зымбацыз,
Иама инықәлеит амӡырха.
Уи лчеиџьыка ааигәа изымфацыз
Ахьшь ларыласт урҭ хаха.
Аҟәарҭ рыцҳа ишәаҟьаз,
Уи аҟарҟарбжьы заҳаз,
— Ааи-шәит, — ҳәа Рафида —
Дшәиуа — иумоуааит ҳәа феида –
Данындәылҵ лыԥсы еибакуа,
— Ачеиџьыка бзиоуп, Рафида,
Сара сзыҳәа быҩнаҭа.
Амала сакьысуам бҟәарҭ,
Ихҵа срылгаанӡа иҟоу арҭ, —
Ҳәа илхыччо ишлеиуаз ахьшь
Ирҷыжь-чыжьуа иама акәҷышь,
Дааихсын аҵықьҳәа Аруҭан
Феида иоуит шьыжьымҭан!
АБРИ ԤХАШЬАРОУП
Анахь дыҩуеит, арахь дыҩуеит,
Дыҩуеит цәыӡда, адәы дакуам.
Иаҳа-иаҳа ихьӡ еиныҩуеит,
Ҩызас иикша дибауам.
Иажәа рацәоуп, ииҳәо мцыми,
Ибз аууп, иҿы иҭаӡом.
Игра иазҳәо диаӷами, —
Дуаҩуп ҳәа уи диԥхьаӡом.
Бызла дҟазоуп, зегьы идыруеит,
Раԥхьа дцәажәон дубар,
Амшын ибз нхыршәлан дыруеит,
Аха дбашоуп игәра угар.
Дкамыршшоуп, дҟанҵалеиуа,
Уаниҭаху џьа дцауам.
Дануҭаху дгаргалеиуа,
Иҽируаҩдууеит, уибауам.
Уажәы ара дызлоу деицгәаҭа,
Дшуаҩымыз агәра идырган,
Шьҭа иҭыԥ имԥсахрада
Амуа дыҟоуп, дыжәбома, абан!
Аха иҭыԥ иԥсахт ҳәа башоуп,
Уи имԥсахыр иҟазшьа,
Дахьцалакгьы изырҳәоит: дбашоуп.
Убри дырны шьҭа уԥхашьа!
АЦГӘИ АҲӘЫНАԤИ
Аҳәынаԥ акылаарақәа
инаркылкәраа-ааркылкәраауа
Иныҵалеит аҩцара.
Ацгәы ауалырқәа
инрықәԥал-аарықәԥалауа
Ишааиуаз анаба —
Ажьаӷьқәа зхаӡсауа
аҩы зҭаны игылаз аиаҳәахь
ишәан иԥеит хаха,
Аха
ирызнымкылакәа
ихәаҽуа ианалага,
иазымчҳазт
агәы,
Иҵырҵырын
иаԥхьеит
ацхыраараз
ацгәы.
Ацгәы ашьапы нҭнашьын
шьапхыцла иҭыганы
иаршәит ганха.
Инадххылан
афарахь ахы анарха:
— Аҩфҩы шысху аҵкыс
еиӷьми уаасзыԥшыр,
Аӷьфҩы схымҵри
ҳамҭакы амра сынуршыр.
Аиашазы,
аԥынҵа
ианҭас ацгәы,
Иаахан
агәаҵа,
иааилахынҳәит агәы!
Нас иааныжьны —
инатәеит ибап ҳәа зымҩа.
Аимгаимцара збаз аҳәынаԥ
Ҩаҵҟьан акылаара
инцәыҵакәрын ицеит.
Ацгәы ашьапқәа кылнашьит,
аха ишазымкуаз абеит,
Нас аҽырқьианы
абжьы нанаргеит:
— Иазхоуп шьҭа
ахәмарра,
сгылоуп сузыԥшны,
Уанеиқәсырхоз
иуҳәазоуп,
уааи уласны.
— Иуҳәо закәи сыхаара,
баша умгылан усзыԥшны.
Исгәалашәома
усҟан исҳәаз,
Сыҟан аҩы сашьны!
УҲӘАН-СҲӘАН
— Кәакәа ибаҳау
Нуца дшырҳәаз?
— Унан хса!
Ус изҳәада?
Ихасымҵазт
сара иансарҳәа,
Аха усоуп.
— Нас дызҳәада?
— Дыцәгьам рҳәоит,
Аҵара имоуп,
Аус аҟны
иӡбахә бзиоуп...
— Ҳаи, анцәа иныс
Кәасҭа шиакәу,
Ибҳәо закәи,
Ари лакәуп!
Лан илдыруоу?
— Исыздыруам.
Ддәықәлеит Кәакәа,
Лыҽҵаркәакәа.
Дналыдтәалеит
Нуца лан.
— Ажәабжьк саҳан,
Блымҳа инҭысшьып...
Быԥҳа илышьҭоу
дыббар бҽыбшьып...
Сакәзар сыԥҳа дисҭом уи.
Аҳәса дрышьҭоуп
дкаҳабӷало,
Дзықәшәо дрывсуам
уаткеи ҩи...
Исыздыруам
анцәа иныс,
Илхагылоу
Нуца хыс.
Уи аамҭаз
Кәакәа лҩыза
Дылҿахәыҭхәыҭуеит
Кәасҭа иан,
Иҟалахьома
Абри аҩыза,
Бара ибдыруоу
ак саҳан?..
Ҿык иҭыҵуа
шә-ҿык ирҭало,
Аки-аки
еихаргыло,
Изма игәароу
уҳәан-сҳәан
Ижәдыруаз
ишыфҩгароу.
Насгьы ишшәарҳәо
агәра жәга,
— Ацәгьа-мыцәгьа
еиҵазҟәаҟәо
шәыфҩы уаҳа
ишәмырган!..
ИМҴГАТӘУП АҨЫ
Абас еиԥш сақәшәеит
уажәааигәа џьара,
Қыҭак аҟны
амҩан сышнеиуаз сара.
Уамашәа иубаша
уи ауп иҳәатәу,
Дузымдыруа харантәи
дуаҩу
ма дыԥстәу,
Шьамхылеи
мышьхәылҵлеи,
аҳәынҵәа даганы,
Астол дахыҵзаап,
даауеит дҳәазаны.
Иц-ишә еилымго
дыӷзымызуа иара,
Унаихәаԥшыр иуҳәап,
иаҿуп иԥсацара.
Асеиԥш данызба
сизхәыцит цәгьаӡа,
Ҳаамҭазы дыҟазаап
зхы ззымдыруа агаӡа.
Аԥҳәысаагара еигәырӷьаны
чара зуз иҩнаҭа,
Днеины
ауаҩ сахьа ицәырӡны
изкыдиҵеи иԥсаҭа?
Саси ԥшәымеи рзы ирԥхашьагоу
зхы ззымдыруа ауаҩы,
Уи ирдыртәуп дышгәхыршәагоу,
имҵгатәуп аҩы!
АҞАРМАҴЫС
Шьыжьымҭанын, ацәа сшалаз,
Ахышәқәа аартны,
Сгәы инықәҩит абжьы иааҩналаз,
Сагьгылт исҭахны.
Аԥсабара ԥшӡа гәыкала,
Абжьы хаа ргәыкы,
Иазшәаҳәон ҭынч иқәтәа аҵла,
Аҟармаҵыс махәкы.
Анаҟтәирахь аҽа ҵлакаҿ,
Иқәтәан ҵара гәыԥк.
Иҷырҷыруа рашәаҳәараҿ
Иаҵа аҽа гәык.
Аҟармаҵыс ааигәара,
Рҽеизыргеит дара.
Иаҳгоит рҳәошәа ҳарҭ аиааира
Иаҿуп аҳәара.
Аха ииашоуп, урҭ рацәоуп,
Иаҩсуам ҟармаҵыск.
Аус злоу хыԥхьаӡароуп
Ииашам изҳәо ҵыск.
Ҭынч аҟармаҵыс ахьықәтәаз,
Аккаҳәа ишәаҳәон.
Иаҭахызар ҵар-шәкы ирылаз,
Рыбжьқәа архәашон.
АЖӘҨАШҚӘА
Аӷба сама,
сама инеиуеит,
Амшын еиқәа
еиҩырффо.
Апалубаҿы
слеи-ҩеиуеит,
Хәыцрак самоуп
сеимырххо.
Хәыцрак самоуп,
хәыцрак сама,
Ҭынч скаиутаҿ
сартәаӡом,
Амшын ӷьазӷьаз
уи абама,
Ацәқәырԥа асуеит,
еиқәтәаӡом.
О, шәарҭ ашьха,
сышьха ӡышқәа,
Сгәы уахь исыхоит —
ишәымбаӡои!
О, шәарҭ ажәҩаш,
ажәҩаш ҟәашқәа,
Шәымҩа абахоу,
ишәымҳәаӡои?!
Издыруада,
ишәҭахызар,
Сымыш лахьынтә,
жәа хаак шәҳәарц...
Ишәгәыҵаку
салам шәҟәызар?..
Иҟамлари
шьҭа исшәырбарц!
Шәызсышьҭеи
шәеихьымӡеиԥымӡо,
Шәызхузеи
амшын шәхыхәхәа?!
О, издырит, —
сгәы шәырҿыхарц...
Шәааԥсеит,
шәнықәтәа,
Шәыцә шәҭахәхәа...
Лара лыда
аныҟәара,
Сарцәом,
сарцәа,
сыжәҩашқәа.
Амшын гәыҭбаа
ихызбаалоит,
Схыԥшылошәа
лыблақәа!
ҲАҨНЫ ГӘЫРӶЬОИТ
Иахьатәи амш —
Амшқәа иреиԥшым,
Илашоит
зынӡа, илаша.
Шьыжьаахыс
ччароуп,
хәмарроуп,
Ҳаҩны гәырӷьоит
омашәа!
Иҳәарԥсаруа
ирыма иҩналоит:
Аӷба,
Адәыӷба,
Аҳаирплан.
Аҳамҭақәа еидыргалоит:
Ашәақь,
Ампыл... —
еидырхан.
Ныҳәоуп,
ныҳәа,
Ари еиԥшу,
Сара ныҳәа
сымбаӡацт,
Иахьа Даур
иира иамшуп,
Иахьеиԥш ҳаишәа —
ҟамлаӡацт.
Ахьхьа-џьџьаҳәа
иқәлацәа акәша,
Аиҟарауаа
срылатәоуп.
Аҭӡамцқәаҵәҟьа
ҳакәша-мыкәша,
Рыбла рхаччоит,
Гәырӷьароуп!
Ари еиҳау
насыԥ смоуӡацт,
Мҵәыжәҩада
сԥыруеит сара.
Избанзар:
Гәнаҳа здым
ақьиа цқьақәа,
Рыҩны исаҭәоуп
атәара!
АКЬАРАЗ
Аихаҵәы ршны
убла ихкылазар,
Иумбо илашьцан.
Аҵх гәрымуан,
идды-мацәысуан,
Ақәыршыҩ ауан.
Жәҩан еимҟьазшәа,
амца агәылҟьон,
Афы кшон
нахьхьы-аахьы.
Ацгә ԥсыҵәҟьа
наҟ идәылган,
Иузкамыршәуа
адәахьы.
Бзыԥ аԥсҭаҟны,
ԥсак аҵаҟа,
Ахаҵа иоут
анапанҵа —
Ирыӡбоит Кьаразаа
араҟа
Аԥсынтәыла алахьынҵа.
Амҩа дықәуп,
амҩа ибома!?
Блала ибом ҳәа
уи дшәаӡом.
Дзааӡаз адгьыл
уажәы ибама,
Гәыла днеиуеит,
дыхҟьаӡом.
Иӡааҟәрыло дшырхьынҳалоиԥш
Имԥыхьашәалак зегьы, –
Аменшевикцәа араҟа
иӡхыҵны
Итәоуп, Бзыԥ
аӡ ацҳа кны.
Абар бнала
дазнеит ацҳа,
Ацҳа куп
наҟ-ааҟ,
агәҭа.
Цҳада цашьа
амам уаҳа,
Аха дцароуп —
нас ишԥа!
Икәа иҭихит,
икәа иҭеиҵеит,
Ашәҟәы нҭаршәны
иҵәахӡеит...
Ма дыԥсыроуп.
ма дынхароуп,
Инеигӡароуп —
игәра ргеит.
Ар Ҟаԥшь рыштаб
уи дазнеироуп,
Иҳәарц аусқәа зеиԥшу.
Ашәҟәы инеиго
иднарҳароуп,
Урҭ аԥсныжәлар
шырзыԥшу.
Абна дылԥан,
ацҳа дықәԥалт,
Аҟарул ҭрыст,
ахысбжь геит.
Дцеит шанаҵас
ацҳа днықәба,
Иҟалаз ҳәа
рымбаӡеит.
Еигәныҩт,
наҟ-ааҟ аӡы иҭахысит...
Ацҳа аибаркра
дыхәнахьан,
Ахырԥа дықәҳәазан,
дырхысын,
Абнаршәыра дазцахьан.
Абар шоит,
ашара акгьагым,
Ар Ҟаԥшь рыштаб
уи дазнеит...
Ихахаӡа
шьыжь игылаз,
Амрахәага
Аԥсны икаԥхеит.
АҴАА
Уцаҳәцаҳәуа аҵаа усыдшәылт,
Слымҳа, сӡамҩа ҿых иугарц.
Уҽырцәгьаны сара усыжәылт,
Улша шдуу агәра сургарц.
Аха мап, аҵаа, сгәанала,
Иулшом аман сурҳәарц.
Са сахылҵит амратәыла,
Амра иалшоит уарԥсаҳәарц!
АМШЫН
Уазымкуашәа
уҭра уҭыҵуеит,
Уҭра уҭыҵуеит
ҽышәала.
Иԥыцҟьаауа
аҟәара уасуеит,
Уасуеит уцԥхьқәа
хаддыла.
Издыруада
угәы ԥнажәозар,
Иҟоуҵахьоу
гәнаҳарак?
Издыруада
уҽанушәозар,
Иҟоуҵарц
ҽа рыцҳарак?
Ус уҽырцәгьаӡан
уаныҟоу
Ицәгьахоит
са схәыцрақәа:
Асабицәа
иӡааҟәрылаз
Иааины ихгылоит
сыблақәа.
О, ишԥацәгьоу
ас уанжәыло,
Сыбла ихгыло
асахьақәа...
Избоит,
изба —
игәыҭшьаагоу,
Амҳаџьырцәа
рыцҳақәа.
Избоит —
рыблақәа ҭырхаха,
Рыдгьыл ахь
иаҿуп аԥшра...
Аха урыхоит
рымч мырхакәа,
Урыхоит наҟ —
хара, хара.
Ирымоуки,
иузырухьеи,
Ирыдума
гәнаҳара?
Рнышәнап рымкәыкәаа
ақьиақәа
Наҟ изугеи
ахара?..
Шаҟа хәыцра,
гәыԥжәара,
Сырҭои
арҭ асахьақәа,
Уцәқәырԥақәа
ас ианжәыло,
Иааин ирхгыло
сыблақәа.
АЦӘЫЛАШАМҬАЗ
Сыбла аахыстит,
сгәамбзиара
Насыхгазшәа —
сеилыхха.
Сналаԥшит
ацәылашара,
Аԥсабара
гәырӷьахәха.
Аҷаԥшьаҩ
ашьшьыҳәа днеин
Ахышәқәа
аалыртит.
Ахылҩ-ԥсылҩ
Асаркьа иантәалаз
Лаӷырӡушәа
Илахьыжжит.
Шаанӡа ицәыҵԥраан,
ҵыск ҷырҷыруа,
Ҵламахәк иқәтәан ишәаҳәоит.
Амахә ҵысит,
ицырцыруа,
Абӷьы аӡаӡа
ацыркәкәоит.
Сла сыԥхьоит
шәарыцара,
Схы-сгәы иасуеит
уи абжьы.
Иаҿуп
хрыжь-хрыжь аҵәыуара,
Дзымгылозеи ҳәа
шьыжьы.
Ишшарыз шеит,
амра ҿыхеит,
Аҵыс ықәтәоуп,
ишәаҳәоит.
Аҵыс ықәтәоуп,
сгәы арҿыхоит.
Ала аҵәыуабжь
шгац игоит...
АБЫРҶМАН
Икәалкәаџьо арашы хҭәала,
Каканрыцла ичаԥаны,
Аишәачараҿ ианықәгыла,
Узавсуама уи баны.
Амыӷҵәҟьагьы алҵшәа аиуеит,
Иадкылазар анапы.
Ишмыӷ хылҵу абоудыруеи,
Знык иубар ичаԥаны!
АМШЫН ИҬЫҨУА ИСАҲАУЕИТ
Хәымҽхан,
сҽыскәабарц ахаҳәра
Схала снеины снылатәеит.
Иаасыкәршан
ҭынчроуп, ҭынчра...
Аҽеилыхра сналагеит.
Иԥсыршьагоуп
уаха араҟа,
Игәзырҳагоуп атәара.
Ахьхьа-хьхьаҳәа
аҽмырӡацәакәа,
Иҟәындшәындуеит
аҟәара.
Еилаарцыруа
инхыҷҷалеит,
Амза ӡса-ӡсо
илбааны,
Амшын
ажәҩан ԥштәы нахалеит,
Инеилаҵәеит
урҭ акны.
Сыҩны,
сыԥаны
сынхылеит,
Исгәыҵаҳәҳәа,
еиҩырҽҽо.
Иҳалалӡа
сцәа-сжьы ианырит,
Сан лҿыкәасрыԥхо...
1 Аҿыкәа— амҿы ҭыхны иалырхуаз ахәыҷы кәабага.
Кыр снаскьеит,
нас сыбӷа сықәиан,
Ҭынч сыхиалеит,
сгәы аԥсаршьо,
Аеҵәақәа схыхра иашьҭан,
Са срылаԥшуан
блала еимдо.
Ус Венера
сылаԥш лықәшәеит,
Гәалак шлымаз
збеит дытҟәа.
Амшын илцәагаз
сгәалашәеит —
Зевс иҳамҭа –
амаҟа.
«Адунеи зда ҟамло ыҟам,
Са слахьынҵа
далазар,
Избар алшоит
сааигәа иҟан,
Уи лӡара,
саҭәазар!»
Ас сышхәыцуаз,
хаха ишиашаз,
Еҵәак рылҟьеит
икаууа,
Ибомбазшәа збеит...
Аиашаз
Сцеит азныказ
снеилууа.
Сыбла ихгылеит
мамиқәаран,
42 —рзы ахәыҷқәа
Аазгоз аӷба,
амцеиқәара,
Урҭ, изҿаҵәаз
ацәқәырԥа,
«Уҳацхраа!» —
аӡәым,
ҩыџьам,
Иҵәаа-ҵәаауеит
сыҵаҟа.
Амшын гәрымит:
«Уус рылам!» —
Инахатәеит
аԥсаҟәа.
Ацәа иҭыҵит
имақаруа,
Аӡәы исызимҭо
цхыраарак.
Аҟәарахьы
сагеит сыршәуа,
Исымҭакәа
ԥсеивгарак.
Ацәқәырԥақәа срылҵт.
Ахаҳәра,
Аԥхӡы сылхәраа,
снылатәеит.
Абар уажәы
ҭынчроуп,
ҭынчра.
Аԥхӡы исылҵыз,
сылабеит.
Ажәҩан
хьыҵәцаха
икәеикәеиуа
Аеҵәақәа
алыџьџьоит.
Венера хыхьынтә
дшеишеиуа,
Лыбла шеиқәу
дсыхәлаччоит.
Ахьхьа-хьхьаҳәа
саргәыбзыӷуеит,
Аҟәара ԥсыршьагаха.
Аха ахәыҷқәа
рыбжьы алҩҩуеит,
Урҭ рыбжьы
гәыҭшьаагаха...
АДГЬЫЛ ЧАШӘРА
Ҳдәыӷба ахан
иҭагәҭасуа,
Адгьыл каршәра
Иқәҳа ицоит.
Март аԥшатлакә
аршәаа иасуа,
Еикәаҵәиуа
адәқәа еимнадоит.
Наҟ-ааҟ каршәроуп,
идгьыл чашәроуп,
Иамаӡамкәа
ҵыхәаԥҵәара.
Сара иџьасшьоит,
иагьанбахьӡеи,
Ма ианбаҭыҵ
цәаӷәара...
Игәырӷьахәгоуп,
игәзырҳагоуп,
Аҵаа иахьалԥхо
еиқәаҵәаӡа.
Адгьыл
иԥсыршьагоу,
Адгьыл чашәра
таӷаӡа...
...Аҵаа кәеицеи
уажәы ихшәыла,
Адгьыл чашәра
шарԥсаҳәо,
Уаҟа иҵиаашт
Нас еижәыла,
Ача мшынха
ицәқәырԥо!
Е. Ешба 70 шықәса ихыҵра
Иҟалома, аҵеи
иира
Агәырӷьара ацымзар,
Аха…
Аха ҳәа ҳәатәума?
Исамхаҳәоит
акәымзар.
Исамхаҳәоит
исамхаҳәа,
Имашәырны акәӡамкәа.
Исамхаҳәоит
исамхаҳәа,
Уи ҵәахышьа
ақәӡамкәа.
Излоуҵәахуеи
излоуҵәахуа,
Диит ануҳәа —
илахьынҵа
Нас дабаҟоу,
нас дабаҟа,
Аҵеи гәлымҵәах,
Аԥсны аҵеи?
Ҳа ҳашьцылан,
ҳа ҳашьцыла,
Ҳҵеицәа иреиӷьыз
рымбара...
Аха усгьы
ҳа ҳашьцыламызт
Маӡа рыӡбахә амҳәара.
(Са саҭамзааит,
иакәым сҳәозар,
Аира амш аҽны —
агәырӷьараз...)
Жәлар раӷацәа,
ҳҵеи рыцҟьазар,
Изылшода аҵәахра.
Ари баны
ари мҳәакәа,
Ицәгьоуп аҽынкылара.
Аира иацу атәы
мҳәакәа,
Исызҳәом
агәырӷьара.
ААԤЫН
– Ашьыжь саԥхьа игыло дыҟам,
Зегь зырҿыхуа са сыбжьоуп.
Ҳҳаблаҿ, ҳқыҭаҿ сара здаҟам
Арбаӷьуп ҳәа сыԥхьаӡоуп, —
Иҽхәон арбаӷь.
«Кәу-кәу, кәу-кәу», —
Бжьыхаак аақәыҩт шарԥазӡа
Зны ишыцәаз арбаӷь.
Ицәырҳан: «Кри-кы-кәу-кәу»
Иаргьы цәырҵт абжьы ҵарӡа.
— Уа уаҟаҭәеит, уаԥхьа иҿыхеит,
Баша ишԥаҭуҟьеи ҳагәқәа,
Ушԥаҟаҭәеи, ҳаи арбаӷьхеит! —
Иааилаҟарҟарт акәытқәа.
Аԥшәма дгәырӷьан, ажәла има,
Дҭыҵы днеиуеит амӡырха,
Иаанартит акәукәу амҩа,
Уажәшьҭа нхароуп — шәнеи шәынха!
ААԤСЫ АЦҲА
Аԥҭақәа былгьо
жәҩангәы иаҵан,
Амра цәырҟьон,
зны икабон.
Ааԥсы,
ахра агәашьамх аҵа,
Имақаруа
амшын иазцон.
Иазцон
ҾбаареиУс Дахәареи,
Амҵәыжәҩа шьҭырхын
иԥыруа.
Иаԥырхагахоз
аԥырцҟьан,
Адәқәа ирықәҟьа,
иццакуа.
Амшын ацәқәырԥақәа
еимыцҟьаа,
Хаха иасит
«сасра ауа»
Иӡхагылаз
аҟәҟәа ихысуа,
Англиа ӷба
ҵыс-ҵысуа.
Аӷба абаҟаз,
ма иназгада
Иззыԥшыда
нас ара?
Аԥса еилышьуа
аԥҭа ԥхьазцо,
Ирыцхраауама
ма иара?
2Ҿбаара, Дахәара — Ааԥсы иалало ӡиас маҷқәоуп.
Мап, ҽакуп
изыруазыруа,
Иааит,
Ԥҭак хыҵыр
ҳәа ишәаны.
Ахақәиҭра
Анԥсы измыруа,
Ацҳа агарц
ирхәашаны.
Ацҳа еихсуеит,
иарбгарыма?
Мап, изалшом иарбгарц!
Уи алшаӡаргьы,
изалшарыма
Амра аԥхара
уа иаанхарц?!
Агеи ашьхеи
армацәысуа,
Изымпыҵакны
иаауаз,
Дгьыли
жәҩани
ырхыџхыџуа.
Ахақәиҭра
бжьы игауаз,
Аӷба ихысуаз,
изырхысуаз,
Ирызнымкылеит
бзанҵы.
Ицеит акәымзар
ишиашаз,
Амшын аҵахь
урҭ хланҵы.
Ҭынч игылоуп
иахьа ацҳа,
Инагӡо
ауалԥшьа,
иӷәӷәаӡа.
Аааԥсы леиуеит
ахьхьа-хьхьаҳәа
Амшын гәыҭбаахь
ицқьаӡа.
АНХАҨ ИАЖӘА
Нестор Лакоба диижьҭеи 70
шықәсхыҵра иазкны аиубилеи
хәылԥаз аан Синаҭ Џьениа
иқәгылара аҟнытә.
…Москва дцозар
данцо дааины,
Сахьцо абасоуп иҳәалон.
– Кыр шәыгума,
кыр шәыбзоума,
Кыр шәҭахума? –
ҳәа дҵаалон.
– Уҳагымзар –
акгьы ҳагхом,
Уҳаманаҵ –
акгьы ҳаҳәом.
Уҳагымхааит, дад! –
ҳҳәалон.
Имҩа хирхарц,
имҩа ныҳәа,
Нас дхынҳәаанӡа,
данбаарышь ҳәа
Амҩа ҳаԥшуа ҳнатәалон,
Дшааилак дааины —
ҳгәы ҭызгаша,
Насгьы ҳусқәа — иҟаҳҵаша,
Ҭынч дҳалатәан иҳәалон.
Қарҭҟа дцозар —
убыс дааины,
Сахьцо абасоуп иҳәалон.
— Кыр шәыгума,
кыр шәыбзоума,
Кыр шәҭахума?— ҳәа дҵаалон.
— Уҳагымхар —
акгьы ҳагхом,
Уҳаманаҵ —
акгьы ҳаҳәом,
Уҳагымхааит, дад! —
ҳҳәалон.
Нас дхынҳәаанӡа
данбааришь ҳәа
Амҩа ҳаԥшуа ҳнатәалон.
Уи дҳахӡыӡон,
уи ҳихӡыӡон,
Ибла хаа ианагь
иаҳхын,
Џьоукгьы иажәа
рцәа иҭнарӡыӡон;
Иажәа бџьарын,
иажәа хын,
Абас ҳаҟан,
абас ҳаҟа,
Ҳаиқәгәырӷьуан,
ҳагәра еибагон,
Гәынҷыхь ажәак
еибымҳәакәа,
Напеикәырша ҳаибабон…
ИШӘАҲӘОИТ АГӘЫ
Сыԥшуп, сыхаара,
Сузыԥшуп уара.
Уажәа уеижьаны
Уцама ҽаџьара?
Са сцәанырра сгәы иҭаӡом,
Амца шацроу гәоуҭаӡом.
Уара уда аԥсҭазара,
Сҭахны сыҟам, сыхаара.
Уаауа џьшьа сымацара,
Сузыԥшуп ара.
Изхызгода аҵх лашьцара,
Уабаҟоу уара?
Сыхаара, снеиуеит
Уҳәан, сузыԥшуп,
Ицәаӡом амца,
Амца сгәы иҭашу.
Усцәымгылан ахара,
Са сшашьҭоу угә иахәара,
Уара уда аԥсҭазара,
Сҭахны сыҟам, сыхаара,
Нас снумыжьын ас сыгәжәажәо,
Ҩызас са сырҳа.
Сыԥшуп, уааины ҭынч уцәажәо
Убжьы хаа сырҳа.
АӠИАС
Хәыцрак сама ухықә сықәтәоуп,
Ухықә сықәтәоуп, субаӡом.
Сылаӷырӡ цәыкәбаршәа иқәтәоуп,
Икашәоит, исҿабаӡом.
Ас сзыргәаҟуа дудыруазар,
Лыӡбахә жәахаак сурҳарын.
Уаҳа дшызымбо здыруазар,
Уахьцо суццар ҟаларын!
Ацәыргақәҵа азал еимудар,
Иҩымҭак кыдым иаԥсаны.
Аха уаҟа «Асахьаҭыхыҩ»
Ҳәа дықәгылоуп дчаԥаны.
УАԤХЬА ИКАҲАУА УИХЫМЧЧАН
(Алаф)
Иҟалазеи, узықәшәазеи,
ушԥақәшәеи? —
Как дахьиаз,
Мкан дҵаауа днаидтәалеит,
Игәы иалырсны дзыниаз.
Ҭынч ашьшьыҳәа
сҽыжәла сшааиуаз,
Сгәы шәан иԥеит,
шьҭыбжьык ган...
Акәадыр санԥа
сышлеиуаз,
адац иқәкшеит
стәарҭа, сган...
– Ҟоҳ убаашәит,
иҟоуҵазеи,
Уара иухаразаап зегьы!
Уҽы уалҟьаны уанлеиуаз,
Ҭәак уҵоуҵар уласны,
Уҟәымшәышәӡа,
хьаада-баада,
Уҩамгылоз уеибганы.
Алаф шилихыз аниба,
Как дахьышьҭаз
ҿымҭ дышьҭан,
Аха дхәыцуан уи гәаныла,
Ҳашԥеиқәымшәои ҳәа уашьҭан...
……………………………………
Аихатә ҷларԥатқәа аахәа
Мкан иманы дшаауаз,
Днышьацәхыслан ахәараҳәа,
Ԥхьала дҟьаҟьаӡа дышлеиуаз
Дахакшазаап аҷларпат...
Какгьы иоуит аҿарԥа!..
— Иҟалазеи, узықәшәазеи?.. —
Уи днеит чымазаҩбара,
Мкан даҿын ибла шҭиххьаз,
ихьыз шихьыз аҳәара.
— Ҳаи, Мкан убаашәит иухьзеи,
Акыр здыруа ҳәа усшьон,
Усҟан ӷәыцәмаҟьак ноуԥыроукыр,
Акгьы умыхьӡакәа уеиқәхон!..
ИЗХАРАДА
Есшьыжьы шаанӡа аб дгыланы,
Аб зықәра зфахьоу,
Ацәгьа абзиа ирылаԥшны
Акыр џьа збахьоу —
Дацгыланы ашарԥыеҵәа,
Усура данцауа ауп,
Аԥа аҩныҟа дангәарло,
Дашьны дыбӷаӷо.
Зны-зынлагьы урҭ еицгылоит,
Еицдәылҵуеит шьыжьы,
Аха рымҩақәа еицрыҵуеит,
Ицоит хаз-хазы.
Аб дабацои, дахьцо дыруп,
Дцоит акыр ирҳарц.
Аԥа? Аԥа уи дахьцац ауп,
Аб ирҳауа ифаларц.
Аԥа «иҩызцәа» икырҭа рмоуа,
Изырмҳәо убаӡом.
«Ичеиџьыка» зцәа-зжьы ианыруа
Аб итәы рҳәаӡом.
Аб ирҳауала давоуп дцәысуа,
Давоуп аҟәара.
Абгьы ддәықәуп уи дизхәыцуа,
Илҵрушь ҳәа ауаҩра.
Сара рҩыџьагьы срызхәыцуеит,
Аб длашәхеит, избан?
Аб ишьҭахь аԥа дабацои,
Дангыло шьыжьымҭан?..
Мҽышак шьыжьымҭан сиргәырӷьарц,
Сҩызак дааит аҩны.
Иаацәыригеит: «Сааит сузаԥхьарц,
Ажәабжь ҿыцк ҩны».
Днатәеит даԥхьо иҽалагалан,
Абӷьыцқәа еихыршәшәо.
Сара хәыцрак сҭанагалан,
Саман сеимырххо.
— Ари ашәабжь саҳахьазар
Ҳәа сыҟоуп џьара?
— Са сахьаԥхьаз уаԥхьазар
Акәхап нас уара?..
ХЬЫМЦЕИ АЦГӘИ
Аҵыс ԥшқа исыхьуеи мҳәакәа,
Иҭыԥраан аҭра,
Аԥырра амчымхакәа
Икашәеит ҵаҟа.
Ихахаӡа амҵәыжәҩа еиҵнахын
Аҭыԥахь еихеит,
Аха ишлеиз аиԥш изхамлазт
Адгьылаҿ инхеит,
Аҵыс збаз ацгәы аҽырлас
Иакырц иҳәазеит.
Ус ашьац иаҵәа аҽаларԥс
Ааигәаӡа иазнеит.
Абар иԥан шьҭа иакыроуп,
Иаԥсыхәозеи нас!
Аҵыс ԥшқа уа аԥсы ҭбароуп,
Ус ауп ацгәы аҵас.
Хьымца дшааиуаз уа дҳәарԥсаруа
Ихәмаргақәа кны,
Илаԥш рықәшәеит... уахь
дыҭрысит,
Арҵәаа ҭырганы.
Ацгәы шәан зымҩа ишалшоз
Ицеит еиханы.
Аҵыс хиртәалт аҭра ахьыҟаз
Хьымца дыхәнаны.
Уажәы
ҵыск ибар џьара,
Дгәырӷьаҵәа иҳәоит:
— Абар сҵыс! Сҵысоуп
иԥрыз!
Дыҟоуп хықәкык имаӡамкәа,
Иҟаҵамҭак ыҟаӡамкәа,
Зегь ирзыҩуа, зегьы «ҟазҵо».
Сара исеиԥшу дыҟаӡам ҳәа,
«Сара соуп» ҳәа зыԥхьаӡо...
Анцәа суҳәоит, имӡакәа,
Зынӡа ҳгәахы ԥымҵәаӡакәа,
Уаҳа еиԥшу дымшаӡакәа,
Даҳԥыругарц дҳамбаӡо!
Ԥыхьеиԥш, амшын, сухықәгылоуп,
Ԥыхьеиԥш убжьы сурҳаӡом.
Сара шә-хәыцрак цәқәырԥо срылоуп,
Иухьзеи ҳәа уҵааӡом.
Издыруада угәы иаҳәазар,
Данылеит ҳәа ҽа мҩа пак?
Издыруада угәы иҭашәазар,
Имцахә кацәеит ҳәа зынӡак.
Мап, икәицзаргь џьара ԥхарак
Сгәаҿы иҟоуп иаанханы.
Иудыруаз, акәицгьы ишалшо,
Иҟаларц имцаханы!
САХЬАҬЫХҨЫК
Ԥацха гҿахак, жәытә ӡлагаражәк,
Дынрывалар — ибла аатуп!
Аҿыц ԥсҭазаара, аргылара –
Уи изгәаҭом, ибла аркуп!
Аԥша аст, идыды-мацәысит,
Иалагт ақәаршыҩ.
Зегь еихеит, наҟ-ааҟ иҭрысит.
Иҩит ишзахәоз, иҩт!
Аха ҩыџьа азмыргылеит,
Аԥса амҵа итәаз.
Урҭ аҩыџьа «егьрызгәамҭеит»
Ақәаршыҩ шауаз!
Раԥхьатәи сыбзиабара
Баша сеижьазаап сара.
...Санынхыԥшыла лыбла еиқәара
Зныказ исыцылт саҟара.
Уи инаркны «сылашара»
Ҳәа са слышьҭан сгәы аартны,
Сеинархомызт сымч-сылшара
Сыҩуа слышьҭан дысҭахны.
Сара сыҩуа лара слышьҭан,
Лара дыҩуа — ҽа џьоукы...
Санзлыхьӡа сара дсыман,
Санзылхьымӡа — даҽаӡәы.
Са слызгәаҟуан «сылашара»,
Лыбла ссирқәа сҟәылхт ҳәа наҟ,
Дсылашарам сымацара,
Уи са сеиԥш егьаҩ лбалап...
Уажәы игәхьаазго уи дызбандаз
Ҳәа акәым. Игәхьаазго
Даҽакуп,
Аӡә дышлыцу дызбар аҵкыс,
Зынӡак дсымбар сара исҭахуп...
АԤСҬАЗААРА АЦӘҚӘЫРԤАҚӘА
СШЫМШЫНУАҨХАЗ
—
Уара ушԥамшынуаҩхеи?! — абас сҩызцәа зны-зынла исазҵаалоит.
—
Раԥхьа иргыланы — ачҳара! Насгьы агәҭаки агәаҳәареи рымазаара, урҭ рынагӡара азықәԥара! — снарахәмарлоит саргьы.
... Иахьазы сымшынуаҩуп, инасыгӡоит уи исыднаҵо ауал-ԥшьа.
Уажәы, схаҭа схы саназхәыцлак, зны-зынла иџьасшьалоит... Ҳәарас иаҭахузеи, ахәыҷқәа зегьы реиԥш, саргьы схәыҷра фантазиала иҭәын. 30-тәи ашықәсқәа раан Гәдоуҭа аҩны ҳазгылан, уаҟа саҳәшьцәа аҵара рҵон, саргьы ахәыҷбаҳчаҿы сыҟан. Усҟан лассы-лассы ҽыкәабара амшын ахь ҳаргалон, аҟәара ҳахәмаруа ҳақәын. Ҽнак инаҿаршәны ахәыҷбаҳчахь ацара мап ацәыскит. Игәхьаазгазар акәхап сани саби, исҭаххеит ақыҭахь ацара. Сҳәатәы иасыргеит.
Усҟантәи ауаажәларратә ԥсҭазаара ҿыц ашьақәыргылара азықәԥаҩцәа дыруаӡәкын саб. Уи Гарԥ ҿыц еиҿыркааз аколнхара дахантәаҩын. Саб дҵарадан, издыруамызт анапанҵашьаҵәҟьагьы. Уи ихшыҩ ҵари, иқьиареи, илшареи ихыԥша шьҭырхуан. Ибзиаҵәҟьаны идыруан ажәлар рымаҵ аушьа, рызнеишьа, иус ԥсыцқьала амҩаԥгашьа. Уи идыруан аҵарадырра закәыз, изыԥсаз, ҵарада ҳаԥхьаҟа ԥеиԥш лаша шзыҟамлоз. Быжьҩык ахшара! Аҿыц ԥсҭазаареи ииаӡаауаз ажәытәи реиқәԥара ашықәсқәа раан бжьҩык рааӡара уадаҩын, имариаз усмызт. Иҳагын ашәҵааҟәынҵа, ажәцәеимааҵәҟьа ҳауамызт. Адәы ҳцәын ҳшьапқәа хырҟьаҟьа... Аха ҳхьадырԥшуан аҵарахьы, еиҭах аҵарахьы. Гарԥ Оҭҳара иацәыхараз ҳаблан. Саб иашьеиҳабы Никәа инапала ахәыҷкәа ирызиргылаз аӷәтәы школ хәыҷы аҿы рҵаҩыс дыҟан иара Никәа иҷкәын Манча. Аԥсҭазаара лаша ачаԥара азықәԥаҩ, Кьаразаа ргәыԥк аиҿкааҩ Никәа ихылҵыз аҵарақәа ирҭан. Аиҳабацәа Володиеи Манчеи роуп, Гәдоуҭа
раԥхьа аҵара иалганы, уаҩ дназхьыԥшыртә ҳҳаблан сара избаз.
Гарԥтәи ашкол ахь иныҟәоз сеиҳабацәа срыхьҵәыуо, срышьҭало саналага, сықәра шмаҷызгьы, актәи акласс алатәара азин сиҭеит Манча. Уи инаркны аҵаҩы сыхьӡын, класск аҟынтәи класск ахь сиасуан.
Ашьха қыҭа Гарԥ аҟнытәи агаҿа унапсыргәыҵа ианушәоуп ушалаԥшуа. Ахәы ҳаракқәа рҟынтәи амшын ихыхәхәала ихыз аӷбақәа ҳрыхәаԥшуан. Ҳаблақәа ирымбо инхыӡлаанӡа ҳарзыԥшуан. Усҟан сара схәыҷра аасгәаларшәаны, амшын «иааӡаз» аӡә иаҳасабала аҽхәара сналагон. Срылацәажәон урҭ аӷбақәа ҟаҵаны ихызҵаз сара сакәызшәа. Ак здырҵәҟьоз џьышьа, сҩызцәа убысҟак зҵаара сырҭалон, рҭак ҟасымҵар ҟалозма! Амшынуаҩ ҳәа исышьҭан, саргьы схы намасыриашалон.
Усҟан Амшын Еиқәа ада даҽа мшынк ыҟоуп ҳәа иҟадаз. Ашьха аҩаӡарантә ҳаблақәа ҭырхаха аӷбақәа ҳанрыхәаԥшуаз, ҳхәыҷрамшқәа ииасуан. Гарԥ харан, иҳаракын. Иара аҳаракыра амшын абзиабара иаҳа-иаҳа исыланаҵон, уахь сгәы сыхон.
Гарԥи Оҭҳареи рышколқәа санрылга, ҳҭаацәаратә совет аилацәажәараҟны – ари харак дцаны иҟаиҵаша ҳаздыруам, аха Аҟәатәи аинститут дызҭалар бзиоуп ҳәа нышьақәдыргылеит. Сеиҳабы Ростов дахьҭаз акәзу здыруада, аха исҭахын наҟ џьара иахьхароу ацара. Иаасықәшәеит, аха мчыс исымаз! Салагеит Аҟәатәи аинститут аҿы аекзаменқәа рыҭара. Даараӡа скәадан, икәадан, шамахамзар, ҳҭалоит ҳәа иаҿыз зегьы.
Аиашазы, аинститут акәым, школҵас иҟоу школк ахәбатәи акласс ҳаднакыларымызт. Сара, зхәыҷра ақалақь иадҳәалаз, ахәыҷбаҳча мап ацәкны, Гарԥҟа санцоз урысшәамзар акгьы ззымдыруаз, Гарԥ сахьнеиз аԥсышәамзар даҽак сзымдыруа сҟалахьан. Зынӡак «сҿаҳахар» ҟаларын Гарԥ инанагаз, ахаҳә-уасҭа ҳәа изышьҭаз Улиан иакәмызҭгьы. Аибашьреи амлакреи идырҟьалаз Улиан «абаақәа» ҟаиҵон шьарала, ҩыла.
Уи ахаҳә аиҳа арыжәтә дархәахьан. Нышәла еибаркны ҳкәасқьа иаҵаиргылаз ахаҳәтә шьаҟақәа аилаҳара иалагаанӡа, рырбгареи ррыцқьареи еиҳа ҳцәақәӡит, аха ҽнак аус иур мчыбжьык инеиԥынкыланы аҩыжәра дшаҿызгьы, ишакәхалак, ҩ-ӡынрак ҳара ҳҿы дыҟан. Ҳкрыфашьақәа уамашәа ибон Улиан. Иџьеишьон ҳҟәыди ҳбысҭеи, ҳарҵәи ҳцыфеи. Уи ибысҭа иагәыларкьакьаз ашәса раԥхьа инагәылхны инаихәлаиршәуан, нас дыхәцәырххо, абысҭа мацара аҩы нашьклаҵо, афара дналагон... Аха аҵыхәтәан Улиан ҭхаџьра шԥеизыԥшыз! Сан аҟызқәа рацәаны илааӡалон, илыркәыкәлон, рхәы быбшӡа ахчқәа рылхны инаҳхчнылҵалон. Ашьха қыҭан асы рацәаны иауан, зны-зынла уаҩышәара ишьҭалон. Ашьыжь аҟызқәа аулышьҭырц аҟызҭраҿ сан днеицыԥхьаӡа, ҟызк ахы ахагылаӡамкәа иԥсны ишрылажьыз лбон.
— Унан, уабаҳчычеи, ҿашәа змоуша! — лҳәон, уахынла аҟызҭра иаавалоз абга аршәарц зхахәда аакылызҳәоз аҟыз ахы хҵәаны иагоз џьышьа, абгақәа рышәира даҿын.
— Иҟалеи, иҟалеи? — аԥсхаԥсы акәарахь аршәха ламраӡакәа, даацәырҟьон Улиан. — Ҳаи, ари аҩыза амал шԥакабыжьуеи, арахь исырбеи! — иаалымхны амца аҽҳәабылра дналагон. Урҭ аҟызқәа, акыс, аӡынра уамашәақәа иԥсылахалон.
Улиан аҟыз хәыш-хәыбзара далатәан. Ишшаԥасалаха акы ижәларын, акы иӡларын, акы амца изахакнаҳан. Аӡынра усгьы хьҭан, аҵаа ахаҳә еибанаркӡом ҳәа ахәышҭаара дыҽҳәаиан, ҳашәсагьы иҭахымызт, ҳҟәыдгьы дашьҭамызт. Сан аԥсхаԥсжьы шәаимырҟьашьааит ҳәа имԥын ҳналышьҭӡаломызт, аха снаидтәалалон сыҽӡаны, исзеиҭеиҳәалон ажәабжьқәа, дсыман рҵаҩыс. Улиан данықәҵоуп дзыԥсаз аныздыр, уаҳа урысшәак зҳәоз дабаҟаз!
Амала, ҳҟызқәа рыԥсы ршьеит, урҭ аԥсхаԥсра акәым, џьара усгьы инышьацәхнымслеит уаҳа! Ихәахәа-жьахәаха еилаз, иузымдыруа еинылан, ихәдраазуа,
ҳашҭа иамкуа инҭалахт. Ҳара баша инеимҵаҳклон ирылалаз чмазароу, хмазароу, бгоу, ԥшӡоу ҳәа. Сан аҟызааӡара лгәы ахымло аҟынӡа днеихьан. Егьи — Улиан иакәзаарын. Уи аԥсхаԥсжьы шаҳамфоз дырны, уахынла рыҭра иҭеихәыруан, ҳара Улиан аԥсхаԥсжьы шԥеифои ҳәа дџьаҳшьалон!..
...Иара уаҩҵас иҟаз школк Аԥсны иҟанҳәагьы сыҟам урҭ ашықәс хьанҭақәа раан. Акыс – Аџьынџьтәылатәи аибашьра, арҵаҩцәа рзымхара...
Ажәакала, 1949 шықәсазы аԥхын Аҟәатәи аинститут аҭалара ҳазықәԥон.
Аекзаменқәа ҳаарылган, алҵшәақәа неихыршьалоны, Қарҭтәи ауниверситет ахь ицарц зҭахыда ҳәа ааҳалаҩит.
Сышьҭахьҟа сымҵаа-сымԥшаа аҟаԥыҳәа сҽанысҵеит, рҽанырҵеит жәаҩык рҟнынӡа. Уи аҟара акәын иагьаҭахыз. Уаҟа иалан ҳазҭаларц ҳазҿыз иаднакылазгьы, иаднамкылазгьы.
Иара уи аҽныҵәҟьа ҳидикылеит апартиа Аԥснытәи обком актәи амаӡаныҟәгаҩ. Ҳшәаԥырҳаԥуа ҳаныныҩнашыла, иара деихаччо даҳԥылан ҳнапқәа ҳамихт, ҭынч дылҳадтәаланы дҳацәажәеит, еиликааит иҳажәлақәоу, иҳахьӡқәоу, ҳахьатәиқәоу...
Мышқәак рышьҭахь Карҭтәи ауниверситет ҳаҩнагылан, ҳаҩнагылан аҵарадырра ахан хьыҵәцара. Уи аҩыза хыбра зымбацызт, иара уи адагьы избахьази!
— Шәалаԥш, иалшәх ишәҭаху афакультетқәа, – иҳәеит зхы пашәӡа ицырцыруаз, злакыҵа ырџьбараны астол иахатәаз ауаҩы ҳарак, ажәҩахыр ҟьаҟьа. — Ижәдыруаз, — дҩагылеит изнапык наицырхырааны, егьи шҿаҩаз мҩашьо ихьнырҳаланы, — ауниверситет аҭалараан ашәқәа даараӡа иҭшәоуп, аха зыҽзмырҽеиз изын иҭбаауп...
Ҳҿынаҳхеит доусы иаҳгәаԥхаз афакультетқәа рышҟа.
...Аамҭақәа цон, аҵара ҳаҿын, ҳалгеит ҳаиҳараҩык. Ҳалган ҳанааи аиҭакра дуқәа ирылагахьан. Аилагарақәа иҟаз рыриашара иаҿын.
Абри абри ауп ҳәа маҵурак сзашьҭамлеит. Исаҳаит, сқыҭахь, Оҭҳараҟа рҵаҩыс сышдәықәырҵоз. Аха сдәықәызҵаз, сызхадәықәырҵаз сагьазымҵааит, ҽнакгьы уи ахьӡала ашкол ахь сымнеит. Сара уи ашкол салзыргаз сырҵаҩы лҭыԥ сызлымакуамызт. Узымнеизеи, уабаҟоу, уабану? — ҳәа аӡәгьы дсазҵаауамызт. Гарԥ сани саби ҿыц инеиднагалазшәа, иҟәбаҟәшәо иахьеидтәалаз, саргьы сызхара исзымбо срыдтәалан.
Изхарада, аҵара здырҵаз рхылҵ зегьы ауниверситет иҭаз сеиҵбы лыда уск-уск ирхагылан. Игәырӷьон аҩны сахьыҟаз. Сас дахьк дырҭоушәа исарҳәара, исзырура рзымдыруа, игәырӷьаҵәа иҟан.
Аиашазы, ихьанҭаран. Ҭаацәара дук ахьхьа-џьџьаҳәа ҳахьеилаз, уажәы ражәымҭыҽха, зыҭра ихԥрааз аԥсаатә реиԥш, дара еизныжьны ҳақәҵит. Игәырҩарымго иҟамызт, аха ирындырԥшуамызт. Џьара зеиԥш уск аҟны акы ҳаԥсаны ҳзыҟалар, рааԥсара мыӡт ҳәа ирыԥхьаӡон.
– Шәыбзиаха, дад, аамҭа шәара шәзы илашеит, шәҟала жәлар рзы акыр шәаԥсаны! – иҳәалон саб даатәацыԥхьаӡа.
– Нан, ишәҵаз шәахнамԥааит, аԥагьахара иҟоу иреицәоуп! — нацылҵалон сан.
– Адырра зцым аҵара шәарҭоуп, уарӡуеит! – неицырҳәалон урҭ еицҿакны.
...Ахаан исхашҭуам. Сеиҳабацәа сани саби ирыгрыжьӡаломызт, лассы-лассы инеиҭак-ааиҭакуа ирызҩеилон. Ҽнак аҩны сахьнеиз, асасцәа рҭан. Саси ԥшәымеи аишәа иахатәан, саб иҭыԥ аҟны дтәан – ахаҟны. Сан дҭыԥҳаха, дыҩнаԥыр-ԥыруа рымаҵ луан. Асасцәа ракәын урҭ гәырҿыхагас ирымаз. Санырба, шаҟа гәырӷьара ҩархалашаз дара рыда аӡәгьы издырам. Игәырӷьеит, ахәыҷы дшымгәырӷьара. Убысҟаноуп раԥхьа акәны шәышықәса ирҭагылаз саб иҟынтәи иансаҳа:
– Акгьы ахьаҳамҳәо, игәхьааҳамго џьыршьоит ҳәа сыҟоуп!
Иара усҟан ада исмаҳацызт сныҳәаҿа хазы икуагьы. Асасцәа ҳныҳәаҿақәа анааныркылалоз, иара аҿар
ныҳәазааит ҳәа ижәлон. Сгәы ԥшаан, сылаӷырӡқәа ҩхаҟәҟәалеит. Шаҟа исҭахыз уи аминуҭ азы инеимаҭәаны аҵәыуара. Сҿаԥхьа асахьақәа цәырҵуан: арахә, аԥсаса сыманы аԥсҭақәа сырҭазар, сыцәмаҭәа, сҽыуардын еиқәыршәшәа аӷьараҳәа аҩны сахагылазар... «Бзиала шәаабеит» ҳәа, саб саԥхьа днаргыланы, асасцәа нымҩахызгалар... Урҭ аҵәаҵла ҭуӷан амҵан ажәытә-аҿатә жәабжьқәа шынеибырҳәа-ааибырҳәо, фырџьанқәак аанкыло, хышәҭмышәҭқәак ишнацҳа-аацҳауа, шьтәак ажакьақәа шәыршәыруа, ацәа лахырҵәрааны, ишшаԥасалаха, ақыдхқәа ахьеиҿажьу ахәшҭаара аҩахакнаҳара... Дара сныҳәара иаҿын, сара наҟ ашәиқәа салан.
Адырҩаҽны сналагеит зшьапы скхьаз апоема анагӡара. Шьыжьхьази шьыбжьхьази саб дыҟаӡамызт. Аха агәылара днеизаап хәа сгәы иаанагон. Адырҩаҽны шьыжьхьазы сан дансыԥхьа, саб деиҭаҟаӡамызт азы, сан слазҵааит:
— Дабаҟоу саб?
— Унан, уан иԥсыша, — лҳәеит сан деихаччо, — уи есышьыжь дгыланы ҽагакра дымцои!
— Аҽага бҳәоу?! — иааџьашьаны сҵааит сара.
— Аҩынашәа даҵоуп, акризырашәауоу сыздыруам аха...
Уаҳа ҿымҭӡакәа акы снацҳаит, аха исфоз схы ахызбаауан — сара стәаны, саб изкны апоема зыҩуеит, иара аџьықәреи ирашәоит.
Аҽага сыманы, аус ахьиуаз снеит. Аџьықәреи шьапқәа анышә рыдҳәҳәало, ҭынч аҽага мҩаниҵон.
Аҵан слеины саныҩхыԥшыла, «ари зегьы акакала израшәода?» ҳәа сгәы каҳарц ак аасыгымхеит, аха акҷыра зынны, аҽага ахәы еиларӷәӷәа изкыз саб инапқәа санынарыхәаԥшлак, сгәы аасыԥсахуан. Иара сара срыцҳаишьон, сара — иара.
— Ари, ус схы аџьа амырбаӡакәа, ашьшьыҳәа салгоит. Уца аҩныҟа, уԥсы шьа, — иҳәон.
Исҭахын инапала инеихеиҳаз, ииааӡаз иҵәаҭра дыҵатәаны, ажәабжьқәа иҳәаларц. Ианиҭаху ашьшьыҳәа иԥсы ишьаларц. Уи иԥсшьара сара сҽага еиҳа иснарҟьон. Зны-зынла амра анцеилозгьы, шьыбжьон ҳәа схыҵӡаломызт. Агәараҳәа аԥхӡы сылҵлон, аха иразӡа инсылабон. Акрыфара сгәы ацԥыҳәо сыҟан. Стәаны гәыраҳаҭла, схы ахымбаакәа акрысфон, издыруан исфоз сшаԥсаз. Иара убри исханаршҭуан сааԥсара.
Хымш ус ҳаивагыланы аҽага еицаҳкын. Шьыбжьонк аҩныҟа ҳаиццеит (Сара сымцар, иаргьы дцомызт). Акранааҳфа, сҽимырбакәа усура сцеит. Иара ихы ахьнықәиҵаз дамхацәазаап. Аус шызуаз, ԥшьҩык аҷкәынцәа ахҵысҭа иаахыҵны рҿаархеит. Ҩыџьа ҳара хҿытәқәан, аха ҩыџьа сзымдрит.
— Бзиа ууааит!
— Бзиара жәбааит, бзиала шәаабеит! — сҳәан, рнапқәа ааныскылеит, аха руаӡәк илахь еиқәын, инапқәа иваԥсаны дахьгылаз уаҳа иҽимырҵысӡеит.
— Шәсыцхраарц шәаама, арԥарцәа! — ҳәа снарыхлафит.
— Абри аҷкәын, — даацәажәеит руаӡәк, зылахь еиқәыз ихы наиқәкны, — дкаҳаны иҩнапыкгьы ԥҵәеит.
— Ҟоҳ! — сҳәеит даарыцҳашьаны. – Нас, саб ишәырбарц акәхап?..
— Ааи, иҳарбарцоуп.
— Уи аҩны дыҟоуп, шәаала, — сҽага нарсны, раԥхьа сгыланы сҿыҩасхеит.
— Шәабанӡатәиқәоу? – сҵааит амҩа ҳахьықәыз.
— Арҭ Хәаԥтәқәоуп, — днасԥыҩлеит ирыцыз ҳгәыла ҷкәын.
— Шәара шәабеиқәшәеи?
— Ҳара шьыжьымҭан Хәаԥ адәқьан аҟны чашылак, сапынк ыҟазар ҳәа ҳцан...
— Иара уи ашҭаҿоуп иагьахьихьыз, — иҳәеит егьи ҳгәыла ҷкәын.
Сара хәыцрак сынҭанагалеит. Срызхәыцуан иахьа аҽага еиларӷәӷәа изкыз саб аҭаҳмада инапқәа. Ҳҩеиуеит, аха ирылшарыма аҷкәын инапқәа рҭартәара, реиқәыршәара?!
Ус аҩны ҳҩеит. Санцоз саб ашәшьыраҿ дзықәиаз: абцәа ҳацгәы хәыҷы еиларқьақьа иқәиан — иара дыҟаӡамызт. Ус сылаԥш наиқәшәеит абаҳча уахьынҭало. Махәарк аҟара ишәпаз ҵәассак дадгыланы, аихаҳара даҿын. Сан аҷкәынцәа ззааз анлаҳа, абӷьааҳәа уахь дцеит.
Ашьшьыҳәа дааит ашәшьыра иахьыҵатәаз.
— Шәтәақәа, дадраа! — иҳәан, илаиртәеит аԥсшәақәа анреиҳәа... Дразҵааит аҷкәынцәа зусҭцәаз, изыҷкәынцәаз. Иарҳәеит аҷкәын ихьыз, ишихьыз.
— Уҩнапыкгьу? — иааџьеишьеит саб.
— Ааи, рыҩбагьы.
— Сыкәын ҳәа ҭаҳмадак дыҟан. Ацәардаӷәы далҟьан иҩжәҩахырк анҭԥа — «сарҵухеит жәымбои» ҳәа ҳахирччалон еиԥш, уаргьы арҵухара уҽазукма, дад! — иҳәан даасамарҟәылит.
Сара агәра ганы сыҟан аҷкәынцәа саб имццакра ишаргәамҵуаз. Дарамоу, саргьы! Аха саб игәыразреи иҭынчреи роуп инапы назхьысуаз зегьы раҳаҭӡа, хьаа-баада рҭыԥ аҿы изнеиуаз.
Ас еиԥш иҟоу аус аҿы сан лус бзианы илдыруан. Саб ажәабжьқәа ахьынӡареиҳәоз аӡы лырҟәандеит, аҿаҳәагақәа еиқәлыршәеит. Саргьы — аҵәаҟьақәа... Минуҭқәак рышьҭахь аҷкәын инапқәа ҿаҳәаны, наҟ-ааҟ игәыдҳәаланы дгылан.
— Ашьашәы-амашәыр рылԥха шәымазааит, дадраа! — ҳәа саб аныҳәара даҿын.
…Анышә здыҳәҳәалаз аџьықәреи шьапқәа шәыршәыруа, ииаҵәҟаҟараӡа иҭагылан. Издыҳәҳәаламыз адыҳәҳәалара саҿын. Саҿын арашәара аҵыхәа ԥысҵәандаз ҳәа… Избанзар, нас ҭынчрахон, ԥсшьарахон... Арахь споемагьы... Абар, шьҭа салгоит. Уаҵәы инаркны ԥсшьароуп шысҳәоз, сыԥшызар, саб ҵла дук ахырҟәҟәара даҿуп. Ари аҵла ахәнара, иара иакәым, сара исылшарымызт. Сара сҽага аԥыр-ԥырҳәа аҟьара саҿын, аха уажәы-уажәы уахь сынхьаԥшуан, ишызбаҵәҟьо далымҟьандаз ҳәа. Дызқәыз данылбаа,
сырашәатә салгахьан. Уаҳа даҽакы дықәсымҵеит. Сара имыздеит. Салагеит анашеи аҟәыди рахақәа рырхиара, рарсра.
Амра ажәҩан агәы ааҩнашон. Ара усутә нҵәаӡозаарым, сыԥсы сшьапи сҳәан, агәарԥ агәҭаны игылаз аҵәахаҳа аҵаҟа ашьац иаҵәара снылатәеит. Снылатәамҭаз, уааԥсоуп, унсыцҳа аҳәазшәа, ҵәак ҟаԥшьӡа илҿшәан, саԥхьа илкаҳаит. Иаашьҭысхит, аха афара сҭахӡамызт, сгәы ҭәын. Наҟ инышьҭасҵеит. Анаҟтәирахь еиҵҳәа ашәшьыра иҵаиаз ала алымҳа амҵ ҭалазшәа иҩаҵҟьан, аху-хуҳәа ишуа, агәашә ахь инаҭрыст. Абыржәыҵәҟьа дааҩнаҵәома, ажәла нҵәеит ҳәа сҩаҵаҟьоны, игәыбзыӷҿыбзыӷуа, сасык ивагьежьуа даманы иааиуан...
Исыӡбеит сгәыблыра здыз раԥхьатәи сышкол хәыҷ збарц. Сҿаԥхьа ицәырҵуан асахьақәа: аӡынра асы рацәа анауаз, сеиҳабы иҟәаҟәа сықәыртәаны ашкол ахь санигалоз. Сҭагылан ашкол ашҭа. Ари ашҭа даҽа шҭакы еиԥшым. Иԥшӡоуп, ицқьоуп зегь реиҳа. Абар иара ашкол ахаҭа. Акласс хәыҷқәа, апартақәа... Издырит сзықәтәаз апарта хәыҷы, сара исызҳаит, аха апарта шыхәҷыц ихәыҷуп, амала акыр аҽаԥсахит, ацәа ахҟьоуп, шаҟа ҵуазеи уиаахыс! Иара ашколгьы шыхәҷыц ихәыҷуп, аха ахаҿы кәыԥшым, имаҷымкәа акаҷырақәа ануп. Ирыцҳасшьон сахьахәаԥшуаз, ишажәра иажәит... ...Аҩны санааи, саб дыҟаӡамызт.
— Чарак аҟны ҷкәынцәақәак аҩы аныржә рыгәқәа нибархан, реинрааларазы дыргеит, — лҳәеит сан...
Усҟан, ҩымчыбжьаҟа ааҵаанӡа, адырра соуит иаарласны Аҟәа сҩеирц.
— Уца, дад, иахьуԥхьаз!
— Ахьымӡӷ умгааит, нан, убзиаз! — сныҳәа-ныԥхьаны сҿынадырхеит.
— Уа бзиала уаабеит! — дысԥылеит Аҵара аминистр деихаччо – Гарԥҟа иҟоузеи, дышԥаҟоу уаб? Зафида лгәы бзиоума? Ааи, шаҟа рчеиџьыка сфахьааз, — даҿын Николаи Ерасҭа-иԥа Гериа ацәажәара.
— Ишудыруа, — игәалаҟазаара бзиаӡаны дҩасҿаԥшын, — Аҟәа аԥсуа школ ааҳартит. Иузыԥшуп, уца ушиашоу! — исыдныҳәало қьаад еицарса хәыҷык аасиркит аминистр.
Уи аҵарашықәс шысхызгаз сара сыда издыррыда! Аӡәык–ҩыџьак ақыҭахьынтә иаақәаз рыда, зегьы анбан инаркны рбызшәа дырҵатәын, рхатәы бызшәа. Сыԥ–сҭазаара абжак уи ашықәс иамгакәа иҟам, аха мап ацәкышьа сымамызт, аус утәын. Аҵарашықәс шаан–ҵәаз «Аԥсны ҟаԥшь» аредакциахь сиаргеит.
Аредакциахь цқьа сымҩа нылысхаанӡа, аррамаҵу–рахь ацара сықәшәеит. Қарҭ аррамаҵураҿ саныҟаз, Аԥснытәи сҩызаки сареи ҳаицын. Уи егьа деилахазар–гьы, еснагь бзиа иибоз аӡӷаб лыӡбахә аацәыригалон, лара лакәын ихы иҭаз. Сизрыԥхьалон абзиабаратә жәеинраалақәа. Иара иаасымхны иӡӷаб илзишьҭлон. Дыҟамызт урҭ знымзар-зны хазы шәҟәны иҭыҵп ҳәа. Сааит аррахьынтәи ҩышықәса анааҵ… Сдәықәырҵеит СССР асахьаҭыхратә фонд Аԥснытәи аҟәшахьы. Исмаҳаӡацызт уи аҩыза! Сахьаҭыхҩыс? Мап, директорс!
Снеит сусура ҿыц аҟны, искра-исышьҭра сзымдыруа. Ҩымшҟа ҭынчран, скәаҩӡа сыстол сахатәан. Хҩык ракәын усураҳәа иааилоз: аҳасабеилыргаҩ, ахәшьақәыргылаҩ-акалькулиатор, амаӡаныҟәгаҩ-аԥссаҩ. Ас ҭынчразар, стәаны ажәеинраалақәа зыҩлап, сышԥакьаҭеи! Сыҩны-сгәара сҳәомызт, уахь сеиқәшәан! Санырҵаҩыз, мчыбжьык аҟара ухы нузыҩнакуазар ҳәа, мардуанк аҵаҟа, аамҭала авахтиорцәа рзы иҟаҵаз кылҳарак сырҭан сыҩнан. Уи аҩнагыларҭа амаӡамызт, акаруаҭ заҵәы иҩнагылаз ашә аартны снықәиалон. Аха сдиректорын!
Ҽнак сыԥшызар, сусураҿы аӡәы двааваауа, плашь цәышк иҽылаҳәаны, шлиапа цәашьык ихаҵаны дааҩнашылеит. Аԥсшәа карҵәаӡаны инсеиҳәан, дааигәаӡаны дсываӷәӷәа, сҭыԥ сахицома сҳәартә, даасыватәеит ахаан изымбацыз ахаҵа. Уи инеиԥынкыланы ҩбаҟа сааҭ ихы сҿакны ацәажәара
даҿын. Иааиҳәоз зегьы ида здам Аԥсны сахьаҭыхҩ дыҟам ҳәа акәын иаанагоз. Уи дындәылҵит шысҳәоз — даҽаӡәы...
Сара ирҳәоз абжа саҳаӡомызт, иуаҳашазгьы акәмызт.
Абраҟа сара исҭыԥу-исҭыԥму ҳәа сазхәыцуан.
Аамҭаки ҵыхәтәаки зегьы ирымоуп, аха сара саамҭа ааиаанӡа сҵыхәтәа араҟа изыҟаларызеи? – Схәыцуан, сеиҭахәыцуан.
Хәылԥазыла аресторан ахь снарԥхьалон, ажәа уаара рибамҭо, ажәҩан ахь схагало, исылацәажәон ахаан изымбацыз, сзымбацыз ауаа. Ахаан исмаҳацыз ажәа гәылԥшаахқәа, ажәа ҟәандақәа саҳауан. Акы ишамааназ аҟара здыруан, аха иарбан. Исыздыруамызт аҟәрышь кыдҟьан, амааҭ шалхтәыз!
– Уусура ҿыц шԥаҟоу? – инасазҵаалон сҩызцәа. Шьоукы ус гәаартыла, џьоукых – аҵәы налаҵаны.
— Оо, еиԥш маҵура Аԥсны иҟам! — сынҵәеит ҳәа ашшра акраанагараны иҟазма?
Аха иара, уи аҩыза маҵура, аиашаҵәҟьазы, Аԥсны иҟамзар ҟаларын! Уи Қырҭтәылатәи асахьаҭыхратә фонд анапаҿы акәын иахьыҟаз. Аԥсны акгьы иадҳәаламызт. Акы заҵәык Акультура аминистрра акәын, аха уигьы ус. Ишакәхалакгьы, иара уи аҳәатәы ҳамҵакәашаларц аҽазнаклауан, уиаҟара ҳәатә шамамызгьы. Сара акәашаразы скәадан, сшьацәкьарақәа сызрыхгыломызт... Даара иҽиҟьеит усҟан Акультура аминистрраҿ аҟазара иахылаԥшуаз... сиркәашарц...
Зны ҳусбарҭахь исыԥхьан, Қарҭҟа сцон. Авагон аҟны хаиқәшәеит маҵура дук иахагылаз аӡәи сареи. Қарҭ ҳаннеи, авокзал аҟны изыԥшыз амашьына ҳанҭалан, иара дахьцоз ҳаманы ицеит. Иара данлалбаа, сара сус ахь сигарц инаидиҵеит амашьынаныҟәцаҩ. Акультура аминистрреи асахьаҭыхратә фонд аусбарҭеи хыбрак еицыҩнан. Ҳара ҳназгаз адәыӷба днанагоу, уаанӡа днеихьазу здыруада, сыԥшызар, абраҟа ҳкультура аминистрра аҟазара ахылаԥшҩы снеихьыԥшит. Ари данызба, илаԥш иааҵашәартә еиԥш смашьына ду ааныскылан,
ашырҳәа сыҩҭыҵын, аӷьеҩҳәа ашә нкыджьыланы, афы зысны игылаз дсымбаӡазшәа, ашыр-шырҳәа снаивсны, ахаларҭахь сҿынасхеит. Иара уахь уаҳа даухалоз!.. Уи инаркны, уахь Қарҭҟа маҵура дук ахь сшиагамыз еиликааит, аха дарбан ҭынха дуу Қарҭ исымоу еиликаарц дашьҭан. Сахьибалак, инапқәа шьҭкәыцәааны, уаанӡа зыцқәа ҩхзырџьаџьалоз, даасзымдыруа дыхәшахеит. Аха уи иснаҭомызт аԥсеивгара, агәыԥқәа рызҳара иаҿын,еилыхаран. Иааҟәымҵӡакәа инеивыс-ааивысуа, ибжьан аревизиаҟаҵаҩцәа-агәаҭаҩцәа.
Раԥхьа ԥхашьароуп, исасцәоуп ҳәа сырԥылалон, рҭыԥ рзылсхлон. Уигьы саҟәыҵит, сгәахы аныԥҵәа.
Ԥыҭк ианааҭынчрахалак, сықәҵып шысҳәо, еиҭааиуан. Ауаҩага иикыз икит ҳәа, сиашара аасырԥшырц, сааҳәны сыстол слахатәон.
Ицеит, аҳ гәышьа шысҳәо, дырҩегьых! Ҽнак Қарҭынтәи ателеграмма ааит, ашьыжьтәи адәыӷба ҳланагоит, уаҳԥыл ҳәа аҳасабеилыргаҩ хада инапы аҵаҩны... Адәыӷба иааҭыҵит рпортфельқәа нарыдҳало. Аҳасабеилыргаҩ хада даузымдырхуаз, аԥсшәа неибаҳҳәеит.
— Шәеибадыр, ари древизоруп, — сынхьаирԥшит иҩыза ишҟа.
— Бзиароу? — снаразҵааит асасааирҭахь амҩа ҳаннықәла.
— Инарҵауланы адокументалтә ревизиа ҟаҳҵарц, — иҳәеит аҳасабеилыргаҩ хада.
— Мызкы шаҟантә аревизиа?! — иааџьасшьеит.
— Иааҳашьҭлак рылақәа хызкуа сыздыруам, акгьы ҳамбеит ҳәа инеиуеит!
— Аа! Бзиоуп, шәалага...
Мчыбжьык ақьаадқәа ирылатәан еилыртто. Иҟоузеи хәагьы сразҵаауамызт.
Ҳара ҳҳасабеилыргаҩ игәахы кыдӡаан, дхырқәақәо дрыдтәалан, ипапкақәа рышәқәа рзаартны, знык инықәҵыр, иаргьы дышнықәҵра иҽырхианы.
— Ҳалгеит, — рҳәеит жәамшҟа ааҵуаны абҩаш еиԥш зцәа-зжьы амшын аҟәара иқәзыблыз ҳгәаҭаҩцәа.
— Бзиоуп, шәалгазар — амҩа алԥха! Ижәбаз-ишәаҳаз ҩны иаҳзыншәыжьуазар акәхап.
— Оо, иҟоу шыҟаҵәҟьоу шԥаҳаҩуеи, ҳаргьы ҳуаауп, — рҳәеит иҿаԥха-ҿаччо, акгьы узеилымкааӡои ҳәа аанарго.
— Агәаҭара гха риашагоуп, иҳашәҳәа иҳагу-иҳабзоу, шәацәԥхамшьакәан! — сҳәеит, ҽымдыр ныҟаҵаны.
— Уа унеир ҳаицәажәап, ҳаузыԥшуп, — рҳәан ицеит. Аамҭа ацара иаҿын, ҳнаскьацыԥхьаӡа ҳапланқәа ирызҳауан, ирыцлон ҳаштатқәагьы. Иааҳартит асалон-магазин. Уи даҭаххеит аҭиҩы еиҳабы. Иҳауит амашьына, уи даҭаххеит аныҟәцаҩы, аидара ақәҵаҩ-ақәхыҩ. Иазҳаит ашьҭаҵарҭа — даҭаххеит ахылаԥшҩы. Иҳауит адгьыл, ахыбрақәа, иаатит ацехқәа.
— Уааиуоу актқәа рыҩра ҳалагауоу? — аҵәҵәабжьы шгац игон!
— Шәалага, уажәгьы ишәмыҩӡаци! — нараҭасклон саахәмаршәа.
— Ҳаузыԥшуп, ҳаумыргәаан! — даргьы нахәмаршәа ныҟарҵалон.
Ҽнак уск аҵыхәала Гагра сыҟан. Аусура анҵәамҭаз сааит.
— Аа, уабаҟоу, иахьак ҳушьҭоуп? — сҭыԥ сныҩнашылаанӡа, амаӡаныҟәгаҩ дысԥылеит.
— Иҟалеи, бзиароу?
— Қарҭҟа иуԥхьоит иахьа иалыршаны, — лҳәеит амаӡаныҟәгаҩ.
Сыԥрит аҽныҵәҟьа. Схаҵкы камыршәуа, исԥылеит сеилыргаҩцәа, иреиӷьыз асасааирҭаҟны здаҟамыз аномер сзалырххьан.
— Шаҟа ҳаузыԥшыз, ишакәымыз ҳузныҟәар ҳҭахым, ҳазшаз ибоит, агәаҭара зламҩаԥаагаз ала, актк ҳамҩыр ҟалашам, аха иааршша-мыршшашәа иааҩып, уара уаазааит, — рҳәеит адырҩаҽны афареи-ажәреи ҳархамшәало ҳшеидтәалаз.
— Уажәгьы ишәмыҩӡаци! — снарызҵааит, сҽыргаӡа-ҽырлашәны.
«Уара иаҳҳәо узеилымкааӡои!» — аарҿыххуама уҳәартә, инеиҿаԥшы-ааиҿаԥшит.
— Агәаҭара иаанарԥшыз аилыргаразы шәсыԥхьаз џьысшьан. Шәымш аабзиахааит! — иҿабба-ҿаббаӡа идырхиаз реишәачара ишахатәаз, сҩарылҵын сҿыласхеит. Сыԥсы сыма сахьааиз, ҳзал иамкуа еилагьыжьуа еилан. Иҟалазеи? Ашьыжь Москвантәи иааит акомиссиа, асахьаҭыхратә фонд анаплакқәа ркомплекстә гәаҭара мҩаԥысуеит. Хымш рыла еицыз ажәаҩык ҳусура зегьы ларҳәы-аарҳәны иаагәарҭан, иҩықәлан ицеит. Уи аԥшатлакә ниаҟьеит, уажәшьҭа иҟаларызеи ҳәа сыштәаз, исыԥхьеит ҳусбарҭахь. Сахьнеиз избақәахьаз анапхгацәа абаҟоу?
— Ҳаҳасабеилыргаҩ хадеи ҳревизори уаҵәы рус иахәаԥшуеит ареспублика Иреиҳау аӡбарҭаҟны, — слымҳа инҭалҳәеит аԥссаҩ. Уиаӡәк лакәын издыруаз рҟынтәи иаанханы иҟаз...
Зны аџьабаа иаржьакцахьаз, аԥсҭазаара иархәахәахьаз, аха уажәгьы зымаха-шьаха ӷәӷәаз асахьаҭыхҩы В. Контарев сара сҿы дааит. Уи иӡбахә саҳахьан, аҳақьым Фишков ихатәы еизгамҭақәа рыҟны иаԥҵамҭақәа збахьан.
Уи иџьыба иааҭигеит аамҭа иарҩеижьхьаз, иарцәышхьаз патрет хәыҷык.
— Уажәада ари уаҩԥсы инапы иасмыркӡацт, — ихәан. дахӡыӡо иаасиркит.
— Лакоба! Нестор Лакоба! — иааџьасшьеит.
— Лакоба! — илабжышқәа хаҟәҟәало, — сыԥсы иаҵаҵаны исыман, — иҳәеит аҭаҳмада.
Лакоба идунеи аниԥсах инышәынҭра абаҟа ахаргылара абри ауаҩ идҵан. Аскульптуратә баҟа далымгацкәаноуп зегьы шеилаҩынтыз.
– Апатреҭҭыхра сахьӡеит аҟароуп, — иажәақәа раӡаны днаԥшы-ааԥшит.
Уи инаркны Контарев дныбжьаӡит, ихабарк уаҩы изымдырӡо. Ирҿиамҭақәа Фишков реизгара даҿын хәыҷы-хәыҷла.
Ҳара еиҿаҳкааит Контарев ирҿиамҭақәа рцәыргақәҵа. Аԥшқа дшымгәырӷьара дгәырӷьеит аҭаҳмада. Фишков аҳәара злаҟаиҵаз ала, аҩны галереианы иҟалеит...
Араҟа нхарҭас иалылхит зыԥсадгьыл ахь ихынҳәыз В. Ф. Бубнова. Иџьоушьаша, аԥсабара аҳауатә ҭагылазаашьа ауаҩы дышԥеиҭанакуеи?! В. Ф. Бубнова 1919 шықәса инаркны лыԥсҭазаара Иапониа ауп иахьылхылгаз. Уажәы лыблақәа реимахәахәара, лҿаԥшылара уҳәа аиапонԥхәыс лхы хҵәа илхагылоуп!
Аҟазаратә мҩа ду ианысхьаз асахьаҭыхҩы Варвара Фиодор-иԥҳа илҿыԥшны, иаармарианы аҟазара знапаҿы иаазгарц зҭаххаз ҟалақәеит.
— Акыр шықәса инеиԥынкыланы аԥсадгьыл иаҟәгаз илҿыԥшны ҳсахьаҭыхыҩцәа бжьымсааит, — назгәеиҭеит ҩызак.
— Лԥышәа, лықәра ду сақәгәыӷуеит акәымзар, лара дыбжьырхыр ҳәоуп сзыцәшәо! — наиаҭаскит сыхәмаруа.
Варвара Фиодор-иԥҳа дызлахәыз цәыргақәҵак аилыргара аан, абстракттә усумҭақәа кылзгаз дрықәыӡбо, иаалырԥшит урҭ «арҿиамҭақәа» ргьамадара, раԥҵаҩцәа рҵарадара... Уи лықәгылара иаанарԥшит арҭ «аҿыцаԥшьгаҩцәа» иагьшреалистцәамыз, иагьшабстракционистцәамыз.
В. Ф. Бубнова лырҿиамҭақәа иагьа усумҭақәа ирылакнаҳазаргьы, иаразнак улаԥш иныҵашәон. Удырхәыцуан, удырлахҿыхуан. Лықәра лырҿиамҭақәа ирнубаалон. Уи гәрагарала, ҟазаралаҵәҟьа, алирикатә цәа-хаа рҟәынҵаны, иаалырԥшуан аԥсабара адиалектикатә ҟазшьақәа, аԥсабараҟны имҩаԥысуа аиҭакрақәа.
В. Ф. Бубнова ашықәсқәа ддырхәанчахьан, аха ҩнуҵҟала дхаан, дыԥшӡан. Уи лыхаара, лыԥшӡара рыҟәнын лырҿиамҭақәагьы.
1965 шықәса аԥхынразы асахьаҭыхратә фонд аҟны зны ҳаибачҳауа, зынгьы акәысҭӷа неишьклаҵо ҳшеилаз, адырра соуит Одессаҟа ицоз аԥсуа шәҟәыҩҩцәа рделегациа сшалаз. Пулатәи (Иугославиа) аӷбаргыларҭатә верф Адриатикатә мшын ахь иланашьҭыз аӷба «Дмитри Гәлиа» Одессаҟа амҩа иқәын, ҳцон ҳаԥыларц...
Усҟан ада ахәҳахәҭратә флот иадҳәалоу ӷба сымбацызт. Иара уи адагьы егьырҭ апассаџьыртә-транспорттә ӷбақәагьы сабарҭалахьаз, знык аҟара Одессанӡа сцаны саара алаумҵозар. Уигьы аҭаацәара сҽаналазгала... Сзыҩназ амардуан аҵаҟатәи суаҭах хәыҷахь дсызнагомызт сара, Ачара-гәырӷьаратә ныҟәара нахьӡыстәын, Баҭымынтәи «Абхазиа» иааиуаз ҳанҭалан, ҳаманы ицеит.
Ԥхьаҟа аԥшра, аԥсҭазаара ииашаны ахә ашьара зыԥсоузеи?! Егьырҭ исымаз амчымхарақәа сзымхозшәа, даҽа уадаҩрақәак сҽынҭасыргылеит. Саазҭагылаз анхарҭатә мчымхара, ахәыҷы, аду уҳәа схы неиҭасҳәап, ԥсыхәак зламоу ала цхыраарак сиҭап ҳәа маҵура дук иахагылаз иҿы снеит.
— Ԥҳәыс даага ҳәа уазҳәадаз?! — аа, ажәа гәыҟаҵагас, ажәа ҟәандас исаҳаз.
Ашәҟәыҩҩцәа Реидгылагьы ҩбаҟа ҩны аргылахьан, аха иабарызхоз, даргьы маҷҩымызт, аиҳараӡак ашараан.
Џьабаада бзабаа ыҟам ҳәа ҳаибажьо, ҳагәқәа еибарӷәӷәо, уаҭахк ҳдәылырцар, уаҭахк ҳныҩнало ҳааибагон. Аха уи ашықәсан схы сахашшаартә сыҟамызт. Акыр сҭышәынтәалахьан, аҳәаанхыҵ — Венгрианӡагьы снабжьысхьан!
«Дмитри Гәлиа» аекипажи ҳареи ҳаиԥылара, ҳаицәажәара аан урҭ амшынуаа ражәабжьқәа, русура убысҟак аинтерес аҵаҵаны иаҳзеиҭарҳәон, иара уааҵәҟьа рыцныҟәара агәаԥхара шсоуз сҳәеит. Акыс, ҳлитература аб ихьӡ зху аӷбала адунеи акәшара, амшынтә ԥсҭазаара абара алшартә еиԥш аҭагылазаашьа аныҟала, романтикак улаӡамзаргьы, мап узацәкру?! Аӷба акаԥдан Леонид Шутаев иҳәатәала салагеит аҽазыҟаҵара. Аӷбарныҟәарҭатә усбарҭахь идәықәҵан иаҭахыз ашәҟәқәа. Уи инаркны сыгага акәын аҩны иҟаз. Егьырахь – схы,
сыхшыҩ амшынқәеи аокеанқәеи ирхын, срылан адунеи атәылақәа. Аҩны раԥхьа еимактәыс, нас ажәабжьс иҳамаз амшын ус акәын. Есымшааира амшынтә романтика азҳара иаҿын, ҳаҩны ҭәын фантазиала. Хәыҷи-дуи зегьы амшыни атәылақәеи ирызкыз алитература акәын ҳзызҿлымҳаз. Зегьы аҩны ҳтәазшәа ҳаҟан, аха ҳазхыз мшынын! Уаанӡа, раԥхьа ари аус ансырҵысыз, узымшынуаҩыда, узныҟәаҩ-романтикда зҳәоз ааҳәны, сара сеиҳа уи ачымазара рылалахьан. Сазыԥшын Одессантәи дыррак анбасоуришь ҳәа. Сымшын ус зегьы ирылаҵәахьан. Сызбалак: «Уажәгьы ара уҟоума?», «Уцаны уаахьоума?» — рҳәон.
Ус аамҭа ыкәҳа ацара иаҿын, ҳазлаз аромантикатә фантазиагьы — ахьшәашәара. Сгәыӷрақәа иҿыцәааз ԥхыӡҵас ишԥаниасри шысҳәоз, Одессантәи шәҟәык кылхха иааит. Уи иаҳәон: «Умҩақәа аартуп, ушәҟәқәа еиқәшәоуп. Уазыԥшыз аӷба аара. Акадрқәа рыҟәша».
Еиқәшьшьы еилатәаз ҳаҩнаҭа гәырӷьарахеит, хәмаррахеит. Иҿыхеит сгәырҩа иаҵаз ахәҷы-аду — дырҩегьых афантазиақәа, дырҩегьых аҽазыҟаҵарақәа.
Иабаҟоу аӷба? Ианбаауеи? Абас сшыԥшыз даҽа шықәсык ааҵуаны, адырра соуит аӷба Одессаҟа ишаауаз. Ауха изыршодаз? Ианааша Одесса сгылан.
Уаҟа сцара аус аӡә дацхраауа, аҽаӡәы даԥырхагахо — ишакәхалак амедицинатә комиссиа сахысит. Спаспорт алҩаара ада ус сымамкәа, сызшьапык аӷба ишықәгылаз, акадрқәа ринспекторк исеиҳәеит сцара шхыбгалаз.
— Избан, иҟалеи, иуазҳәада?
Иара аҽныҵәҟьа Аҟәаҟа сыԥрит. Аӷба цон Виетнамҟа... Сара сыхынҳәра зегьы рыгәқәа днархьит. Саҟәыҵт уи аус алацәажәара. Аха сҩызцәа игәныргон сгәаҳәара ахьхыбгалаз, игәырҩазгон саргьы...
Ҽнак, Қарҭ сасааирҭак саадәылҵын, аҩныҟа ацарада ус сымамкәа сшааиуаз апоет Иосиф Нонешвилии сареи ҳааиқәшәеит.
— Уеилахамзар ҳаимҩалацәаз! — иҳәеит аԥсшәақәа анааибаҳҳәа. Ҳаиццеит аиԥылара ахьимаз ашкол ахь.
— Ашьыжь усзыԥшыз, Қырҭтәыла агәеисырҭа усырбоит, — иҳәеит ҳанеиԥырҵуаз. Ишиҳәаз еиԥш, ашьыжь дааит сахьыҟаз асасааирҭаҟны.
Ҳцон ашьхақәа, аӡыршәрақәа уҳәа аԥсабара џьашьахә ҳагәылаланы. Ҳцон Важьа Ԥшьавела иԥсадгьыл ахь. Ҳахьеицыз ажәабжьны сымшынтә усқәа срылацәажәеит.
— Уаҵәы Ацентртә Комитет аҿы ҳаицнеип, ашьыжь ашәҟәыҩҩцәа Реидгылаҟны сузыԥшуп, — насабжьигеит Иосиф.
— Уаа бзиала уаабеит, уабаҳзаанагеи? — деихаччо даҳԥылеит Нодар Гурешиӡе. — Иуҭахӡами ҳара иаҳзаадыртыз аӷбарныҟәарҭатә усбарҭа иатәу ӷбала аныҟәара? — днасазҵааит.
— Иарбан усбарҭоу, салаԥшуа сыҟоума, сахьтәанхалаз умбаӡои? — сҳәеит. Иара уаҵәҟьа знапы ианыз аҟәшала Баҭымҟа адырра ҟаҵан. Иара уи ауха ицоз атәыӷбала адырҩаҽны Баҭым снеит.
— Оо, ашәҟәыҩҩы даныҟала, ӷбамзар иҳамоузеи, иреиӷьӡоу реиск шааҟалалак адырра уаҳҭауеит, — рнапқәа рџаџаны исԥылеит зыҟны сдәықәҵаз ауаа.
Иаҭахқәоуп ззырҳәаз ақьаадқәа еиҭанеиқәыршәаны инарысҭан, снықәлан сааит. Иҳәаны ирымгаз аҭыԥҳа леиԥш стәан, аха сназлагылаз ашә макьана икыдырҟацала иаркын, арахь ашықәсқәа ықәҳа ицон. Усҟан асахьаҭыхратә фонд аҟынтәи сықәҵхьан, «Аԥсны Ҟаԥшь» аредакциаҟны аусура салагахьан. Уаҟагьы уаҩ дзеигәырӷьашаз маҷын, сыздыз ахәҳахәҭреи, ааглыхреи, атранспорти рҿы агхақәа рацәан, урҭ раԥыхра ҳамч ақәхартә иҟамызт, ҳнапы ианыз маҷын. Афелетонқәеи акритикатә статиақәеи иналаршә-ааларшәшәа агазеҭ иаҳзанҵаргьы, ԥхьаҩык днамыԥхьозар, егьирахь иашьҭаз маҷын. Иашьҭадаз сҳәеит, аха изызкыз ааҳәны ианызҵаз ирышьҭалон... Ашьжьымҭан усура инеиуаз ажәабжьқәа ҳрылацәажәар ҳҭахын, аха аамҭа ҳамамызт, агазеҭ рҭәтәын, ацәаҳәақәа рыҭалатәын. Ахәылԥазы аҟәша аиҳабы иԥхьаны дынкылыргон. Уи ацәаҳәақәа рплан ноумыгӡеит ҳәа иацәҳаны дноурышьҭуан.
Иара — сара! Аха уаҟа ацәцарҭак сыԥшааит. Сеиҳабы жәашықәса раахыс зыҩра даҿыз, изакәыз ҳаздырамызт, аха, игәы иахәарц «ароман» ҳәа ҳашьҭан, хқәакгьы сзеиҭеиҳәахьан ҳзыҩнатәаз акабинет аҟны.
— Акы уалагеишь абааԥсы, — ҳәа ашьыжь аԥсшәақәа неибыҳәаны адҵа ансиҭалак:
— Иац исзеиҭоуҳәаз уроман актәи ахы иахак сшазхәыцуаз ишеит, наҟ иацу шԥаҟоушь! — иаацәырзгон.
— Оо, наҟоуп ассир, — ҳәа дналагон, наҟ уаҳа акыр сазыӡырҩуа сыҟазма!..
Иара ахәылԥаз днаганы, лахь иҭаны дноурышьҭуан. Аха уи «ироман» нҵәаанӡа, мызкы аҟара снанагеит. Иаргьы иамхрада ус ыҟамкәа днарцахьан!
Ишакәхалак, агазеҭ рҭәны иҭҳажьуан, нас есымчыбжьа ҳаилатәаны, иааиқәаз ҳрылацәажәон. Аӡәы игха, ухаҵоуп, уалацәажәа! Уигьы ҳалацәажәон, аха уи азын аредакциа анҭыҵтәик даншәалар акәын. Аҩни аредакциеи ирыбжьгаз амҩа иныхҟьар иӡуаз усзуҩцәақәак Аԥснытәи ажәабжьқәа зегьы рдыруан, иштәоу арепортажқәа, аочеркқәа — иуҭаххалак рыҩуан! — уҭахызар — атом, акибернетика, амедицина иазкыз! Уи атәы здыруа инапы ианҵо, ирыҩуа иадызцалаз?! Ус ҳаилашьшьы ҳаштәаз, иаалырҟьаны аиҭакрақәа ҟалеит, анапхгаҩцәа рыԥсахит...
...Зԥашәқәа ӷәӷәала иҳаз ажәытә хьаҵуамызт. Зны-зынла аԥсреи абзареи инрыбжьагылон. Аха илахҿыхрахеит, агазеҭгьы аԥсы ауит. Алахҿыхра анаҩс, амчгьы аиуа, аҳәатәгьы ылҵуа иҟалахьан. Снапы ианыз аџьажәлар ршәҟәқәа рыҟәша акәын. Иааиуаз ашшыԥхьыӡқәеи агәынамӡарақәеи реилкаара, рҵара скәалаауа сашьҭан. Аха ишнеи-шнеиуаз, иааҟасҵалак ааҳәны, схы илыкәкшо иалагеит. Сацәажәара иаҟәыҵхьаз ауаа барбарқәа ыҟан. Урҭ аԥсхәрақәеи ачарақәеи рҟны аҵәцақәа ирыҵаланы, милаҭ еиқәырхаҩцәазшәа, ипатриот иашақәаҵәҟьазшәа, ажәлар рыхьӡала амаҵура дуқәа ирхатәаз, дара ажәлар рыфара иаҿын. Урҭ рхаҿсахьақәа, рыхәымгарақәа раарԥшра зегь ирзеиԥшу
уснагӡатәыс иҟан, аха ирылацәажәоз иахьырхәра инашьҭалон... Иагьрылдыршон.
Зны журналистк иаҳасабала уск азы Лиуба Наӡаӡе лҟны снеит. Уи згәы аартыз, ицқьаз, ҩбара зламыз лыҿцәажәара, лзыӡырҩра акыр исзаԥсан. Усҟан Лиуба Константин-иԥҳа Аҳәынҭплан дахантәаҩын.
— Мшәан, зны ныҟәара дцеит ҳәа саҳан, уцазу?–днасазҵааит еиуеиԥшым ажәабжьқәа ҳашрылацәажәоз.
— Аа, исгәалабмыршәан! — иаазыркьаҿны иласҳәеит уи аус схахәы шканаԥсаз, иаанхазгьы шаршлаз.
Ателефон аақәылхын џьара даст.
— Уаҵәыҵәҟьа! — лҳәеит атрубка нықәҵо. — Уаҵәы ашьыжь дузыԥшуп. Дузымдырӡои Анатоли Алықьса-иԥа?
А. А. Каҷарава — алегендартә каԥдан иӡбахә рацәаны исаҳахьан, аха хаҭала дсыздыруамызт. Уи Аџьынџьтәылатә еибашьраан иааирԥшыз илегендартә фырхаҵара иазку аекспонатқәа Одессеи Ленингради рымшынтә музеиқәа рыҟны акырынтә избақәахьан... А. А. Каҷарава — ҳтәыла раԥхьатәи акаԥданцәа, Аҩадатәи Амшын амҩа аартыҩцәа ируаӡәку, Арктика зыхьӡ ӷәӷәала иадҳәалоу иӡбахә змаҳацда?!
Карсктәи Амшын аҿтәи адгьылбжьаха Белуха иавсуа аӷбақәа, аҩадатәи амшынуаа ишырҵасхаз еиԥш, «Александр Сибириаков» рыбжьы ақәдыргоит. абираҟ илахоит (салиут арҭоит). Уи «Аҩадатәи Вариаг» акомандаҟаҵаҩ ихьӡ легендахеит.
1942 шықәса август мзазы Анатоли Алықьса-иԥа напхгара зиҭоз аҵааԥҽыга ӷба «Александр Сибириаков» Норденшельдтәи архипелаг азааигәара афашисттә еибашьыга ӷба «Адмирал Шеер» иареи еижәылеит. Афашистцәа раԥхьа ирԥылаз аидарамҩангага «Александр Сибириаков» бзарбзан хәыҷқәак ақәгылан аҟынтә, иадырҵеит абираҟ илахарц. Ҳаӷба абираҟ алахара ахаҭыԥан ииасит ажәыларахь, аҭак ҟанаҵеит мцаԥшьла. Уаҟа имҩаԥысит амшынтә флот аибашьра аҭоурых иазымдыруаз — ахәҳахәҭыгатә ӷба, зхы иларкны зшьапаҟнынӡа бџьарла еибыҭаз арбџьартә ӷба иабашьуан. «Сибириаков»-аа иаадырԥшыз афырхаҵаратә ҿагылара иабзоураны, хәызмамыз аидара мҩаԥызгоз акараван еиқәхеит, ргәырҽанҵан Диксонтәи абазақәа. Аӷбақәагьы ауаа реиԥш, ирымоуп рхатәы лахьынҵа. Џьоукы ишажәра иажәӡаанӡа, рыӡбахәк ыҟаӡамкәа, иниасуеит, излаугәалашәаша хҭыск аанмыжьӡакәа. Џьоукых адыд-мацәыс еиԥш иаацәырҟьоит, рыхьӡ символны иаанхоит абиԥарак аҟнытәи абиԥарак ахь ииасуа. Ус иҟоу аӷбақәеи ауааи ԥсӡом. «Александр Сибириаков» ҭахеит, аха абираҟ аӷа хәымга иҿаԥхьа иланамышьҭит...
Адырҩаҽны ашьжьымҭан аӷбарныҟәарҭатә усбарҭа сыҩнагылан. Анатоли Алықьса-иԥа ауаа идкылара даҿын. Иҩналон, иҩныҵуан акаԥданцәа, аштурманцәа, аҟәшақәа реиҳабацәа — аусура еилашуан.
— Улеи, аҩыза! — ахәыцрақәа сышрылаз, акабинет ашә иаалагылаз аҭыԥҳа лыбжьы насықәлыргеит.
Азныказы сгәы нҭыԥсааит, алегендартә фырхаҵа, ажәытә каԥдан, аусбарҭа аиҳабы иахь ишԥалеитәу, ишԥеиԥылатәу ҳәа.
— Оо, бзиала уаабеит, — исхаҵгылаз ауаҩы ҳарак снапы аасымихын, ҳлеибартәеит.
— Иҟоузеи, Аҟәа, Аԥсны ажәабжьс? — дсацәажәон наџьнатә еибадыруаз џьоукы реиԥш.
Уи диеиԥшымызт адкыларҭаҟны сантәаз гәаныла зхаҿсахьа ҭысхуаз ауаҩы. Ари игәкыз, иԥшӡаз, збыз-шәа, зыҿцәажәара хааз, иаартыз уаҩын. Хәашьра зхы-мыз иблақәа ирхубаалон ацқьара, аразра. Иҿаԥшы-лара иуанаҳәон иуаҩра, ииашара, игәаӷьра, игәымшәара.
— Амшынтә ԥсҭазаара наукоуп, инеиҵыху ԥсҭазаароуп, — даҿын ҭынч-ҭынч. — Сара сааиижьҭеи мшынуп сзыдҳәалоу, аха макьанагьы исзымдыруа рацәоуп, исзымбацт сызхара... Уҳадаҳкылап акаԥдан актәи ицхырааҩыс, иубап адунеи алашара! — иҳәеит нас, ибла гәыкқәа ааихаччан. Зынтәи аныҟәара акгьы унаҭом, иузаԥсам, иазууазеи иҳәарымашь ҳәа сшизыԥшыз, схы иҭамыз, сгәы иҭамыз саԥхьа иаацәырҵит.
— Бзиоуп, аха исылшарыма аусура? — иажәақәа схырхын, лакҩакрак ҟамҵаӡакәа ҿаасҭит.
— Иулшоит, ишԥаулымшои! — гәрагарыла сгәы ирӷәӷәеит. — Иугәамԥхар, слымҳа инҭшьы! — дԥышәырччо исааҭ днахәаԥшын, ателефон аақәихит.
— Ҩыџьа ҳназыцҳаша, асас даҳҭоуп! — дыхәмаруа аҩныҟа рлымҳа инҭишьит ихала дшымнеиуаз, саргьы мап-чап сзымҳәо сҿанаҳәартә. Сыжәҩа инапы нкылидан, ҳаиманы ҳналбааит. Изыԥшыз «Волга» ҳанҭатәан, иҩны ҳнеит. Иԥшәма дыҟаӡамызт.
— Абри аԥсыуак дизысҳәапҳәоуп, — иԥыр-ԥыруа аӡӷаб иҩназ дналыхәаԥшит. — Аԥсшәа иаҳәа, д-Аԥсны-тәуп, — нациҵеит.
Сара сазыԥшын ауаҭах еихҳәа-еиҵҳәақәа, аҩнымаҭәа ссирқәа, алакә уарҳалқәа. Схы ԥхашьо сыҩнашылазар, уаҩ иибац, иаҳац ауаҭахқәа. Азал аҟны — адунеи иеиуеиԥшым асувенирқәа — идгьылтәуи имшынтәуи, иԥсабаратәуи ауаҩытәыҩса иаԥҵамҭоуи... Адунеи арыжәтә хкқәа.
— Уажәы аԥсыуак ҳааиԥхьап, иааинырслашәа акәзаргьы, ҳҩыџьа ҳамацара ҳаидтәалар иԥсыуаҵасым, — иҳәан, атрубка аақәихит. Ателефон абжьы дазыԥшызшәа, даакылҟьеит Ҳасан... Дук ҳҽеидмырхалакәа, аусурахь ҳцеит.
— Ахәылԥазы, аусура анҵәамҭазы сузыԥшуп, уажәы акадрқәа рыҟәшаҟны унеи! — насабжьигеит.
Сналбаан сҿынасхеит акадрқәа рыҟәша шыҟаз. Акадрқәеи апарткоми хыбрак еицыҩнан. Снеиуан ахәыцрақәа сыргәылаланы, урҭ сеимаркуан... Исылшарыма аусура?
Издыруеи?.. Исзаагомызт схаҿы. Усҟан иаацәырҵуан асахьаҭыхратә фонд, аҳаҷаҳәа снеилшәон. Аха акаԥдан актәи ицхырааҩ? Исаҳахьоума, избахьоума? Зыҟаҵарак сымоу џьшьа сыгәра згаз ауаҩ дсырԥхашьо сҟалар? Сзакәу сара исымдыруеи, схы зызжьари, дзызжьари даҽаӡәгьы — шаҟа зҵаара, шаҟа ҭак? Ма сзыҿцәажәаша, уи аус закәу сазҳәаша аӡә дыздыруандаз?! Сынкахәыцуа сышнеиуаз, акадрқәа рыҟәша ашә снылагылеит.
— Бзиала уаабеит, аҩыза, улеи! — Анатоли Алықьса-иԥа адырра зиҭахьаз сырдырӡозшәа исԥылеит. Уаҟа исеилдыркааит ԥыҭчыҭқәак...
Аӡхәыҷы уагар аҵкыс аӡду, — исыӡбеит изгәаӷьырц.
Ахәылԥазы, ишиҳәаз еиԥш, аусура анаанҵәоз иақәыршәаны снеит. Акраамҭа Анатоли Алықьса-иԥа иҟны аҟазаара, иҿцәажәара, изыӡырҩра исханаршҭуан сҿаԥхьа иқәгылаз азҵаатәы. Уажәшьҭа уаҟа аусура иалагаз аӡә сакәушәа, иара уи азҵаатәы дагьалацәажәомызт. Алегендартә фырхаҵа идтәалара ансаҭәашьаха, уи ҽазны исаӡауоу здыруада ҳәа, сашьҭан Аҩадатәи аусура иадҳәалоу иҭкааны аилкаара.
Анатоли Алықьса-иԥа игәалашәараҿы иԥхаӡа иаацәырҵыз «Александр Сибириаков» аекипаж убысҟак рыбзиабара иманы дрылацәажәон, убысҟак дрызгәдуун, рыӡбахә шиҳәара изымдыруа, ихаҿы ихалашон.
— Анатоли Алықьса-иԥа! «Александр Сибириаков» акреисер хьанҭа иабашьыртә алшара амазма? — сиазҵааит.
— Теоринала уазхәыцыр, мап! — дааԥышәырччеит Анатоли Алықьса-иԥа. — Уи сааҭк 25 миль иныҟәон, 13-нызықь тонна аӡы шьҭнахуан. Ҳара ҳаӷба сааҭк 10 мильк иныҟәон, 200 тонна аӡы шьҭнахуан. Аибашьыга креисери ахәҳахәҭратә ӷбеи урызхәыц! Аха ҳашьҭахь ишьҭан Арктика, иаауан зыхә ҳаракыз, аидара мҩаԥызгоз акараван. Ҳаиасит ажәыларахь. Акреисер симафорла иҳаднаҵеит Вилькицктәи абжьысырҭа аҟны аҵаа аҭагылазаашьа зеиԥшроуи, аидара зманы ицоз акараван ахьыҟоуи ҳҳәарц, насгьы ҳбираҟ ҳлахарц. Уи «Сибириаков»-аа иаҳзынагӡомызт. Сара хыхь ацҳа аҟынтә избон «Сибириаков»-аа хацәнмырха аӷба аиқәырхара ишазықәԥоз. Иаарыкәыршан аҵаа амца ацран, акреисер гәымбылџьбара рыцҳашьарада хыхьчагак змамыз ахәҳахәҭыга ӷба аихсра ишаҿыз иаҿын. Амцабз еилаҩынтуа ажәҩан ахь ихалон.
Еилкаан шьҭа еиқәырхашьа шамамыз. Аицәажәагатә трубала сиацәажәеит амашьынатә ҟәшаҟны иҟаз амеханик еиҳабы Бочурко. Уи иҳәеит амашьына аусура ишаҟәихыз, аӡы шыҩнаҵәаз.
— Сазыԥшуп, Анатоли Алықьса-иԥа, уприказ, — нациҵеит аҵыхәтәан Бочурко.
— Уи иаҵанакуаз, — иҳәеит Анатоли Алықьса-иԥа, — ажәыларахь ҳаиасымҭазы ҳахьӡеит акомандирцәа реилацәажәара амҩаԥгара. Уаҟа исҳәеит ҳаӷба уаҳа аибашьра алымшо иҟалар, сара сҭахар, акингстонқәа ааиртырц. Аха макьана сара сыԥсы ҭан, дазыԥшын аҵыхәтәантәи сажәа. Аанҿасрыда иқәҿысҭит: «Инагӡа сыдҵа»!
Ари адҵа ныҟаиҵоны, Анатоли Алықьса-иԥа длеизҟәҿит. Иблаҟьаны иааиуаз аԥҽыхақәа руак иҷапан ахы инҭашәеит, егьи инап абаҩ цыцаххыраха иархәашеит. Бочурко инаигӡеит икомандир иприказ — аӷба аӷа инапаҿы иҟамларц — акингстонқәа ааиртит. Арадист Шоршавин инапала идәықәҵаз аҵыхәтәантәи арадиограмма Диксонҟа иԥрит: «Ҳбылуеит, абзиараз»... Уиала арадио аусура иалгеит. «Александр Сибириаков» макьана аҽҭанархомызт, ихыӡсалон. Еиқәхаз амшынуаа еилашуаз аҵааӡы иԥаны иалаԥалон, адгьылбжьахахь ҳашԥазӡхымҵри ҳәа агәыӷра рыманы. Акаԥдан Каҷарава А А. дҭахеит ҳәа акәын ишырдыруаз. Насыԥшәа, абоцман Павловскии аматрос Котлови зхы ззымдыруа ишьҭаз ианынаивҟьоз, иӷызбжьы раҳаит. Аҟаԥыҳәа даашьҭкәыцәааны амца зыцраз албаарҭала, ӷәӷәала ихәыз апарторги ахәыҟаҵаҩи злаӡхыргоз ашхәа днақәырҵеит. Амҳаԥқәа зцәыӡхьаз ашхәа аӷәыцәмаҟьақәеи рнапсыргәыҵақәеи аҵшьуа идәықәлеит. Ишнеиуаз иаарыдгылаз афашистцәа ркатер аофицер ирыдиҵеит дара ркатерахь ахалара. Уи ззымбатәбараха ирықәыҳәҳәаз амшынуаҩ Матвеев, зҿаадырхаз автомат хқәа иара уааҵәҟьа дааихырҵәеит. Абылреи ахымцеи идыргәаҟхьаз амшынуаа рылақәа ҭырхаха иазыԥшуан аӷа иҿаԥхьа зхы лазмырҟәыз, ахҭыԥқәа илпыҟҟа, Абираҟ Ҟаԥшь ахауаркалеиуа, аӡааҟәрылара иаҿыз «Александр Сибириаков».
— Сыԥсы еиқәзырхаз сҩызцәа рҿаԥхьа ауал ду сықәылт, — гәалашәара хьанҭарак инубаалартә даацәыҵыԥшын, — ҳатҟәаны ҳаргаанӡа абоцман Павловски ашхәаҟны ҳҩызцәа ргәырҽаниҵахьан — ҳаҭҵаара иалагар, акомандир дшьуп, ари дметеорологуп ҳәа рҳәарц.
Аԥсреи абзареи ирыбжьагылаз — ихәыз, иблыз жәааҩык «Сибириаков»-аа ҭырҵаауан, афашистцәа ирҭахын акараван иахьӡарц, аха зегьы рыҟнынтәи акакәын ираҳауаз: «Акараван аӡбахә ҳаздырӡом, Вилькицктәи абжьысырҭа аҵаа зеиԥшроу еилкаам.»
— Еҳ, шаҟа ирԥарцәа бзиақәаз, шаҟа ахымҩаԥгара иақәшәоз, шаҟа ихацәаз! — даақәыԥсычҳаит Анатоли Алықьса-иԥа.
Ҩаха-ҩымш ааҵуан акреисер еиҭагәыргәырт. Уажәазы Диксон акәын изқәылоз, аха «Александр Сибириаков» иҟанаҵахьаз адыррала, Диксон Арктика зегьы еиԥш, аԥылара аҽазыҟанаҵахьан, акреисер иаиуит иахәҭаз аҿагылара, иқәҵынгьы наҟ Норвегиаҟа ицеит. Уиала «Вундерландтәи» операциа хыбгалеит. Афашистцәа ирылымшеит рыгәҭакы анагӡара. Диксон аԥсҭазаара еилашуан, аусура ишаҿыц иаҿын.
1942 шықәса август 24 ауха Диксон инадҵыз 104-ҩык «Сибирнаков»-аа рахьтә аиааира амш аԥылара заҭәашьахаз 14-ҩык ирхыргаз агәаҟра злацәажәара уадаҩу усуп. Урҭ ҭагылан ицыхәаԥҵәарадаз агәаҟра, атәым жәҩан аҵаҟа аԥсҭазаара хьанҭа рхыргон аконцлагерқәа рҟны. Дара еиднакылон амшынтә еиҩызара ӷәӷәа, изларылшоз ала рыжәҩахыр еидҵаны, акәԥара иаҿын. Акырынтә иақәыркхьан абналара.
— Амшынтә еиҩызара иӡнаржәхьаз, агәаҟра иԥнашәахьаз «Сибириаков-аа» ҳаҩныҵҟа ԥсахыҩ дзыҟаломызт, ԥсахҩык иҽҳалеигалеит нҭыҵынтәи, — иҳәеит Анатоли Алықьса-иԥа.
Уи иҟаиҵаз ацәгьаҳәарала, Анатоли Алықьса-иԥа днарылакын, хҩыкны аџьамыӷәацәгьа инҭадыргылеит. Урҭ ирыдкылан итҟәаз рыҩнуҵҟа акоммунисттә гәыԥ еиҿкааразы апропагандатә усура амҩаԥгара.
Инҭадыргылеит уаҩытәыҩса ицәа иҭамӡара арҳәацәара. Икнаҳан ашьра рықәҵан. Егьырҭ атҟәацәа ирылакны акырынтә ашьрахьы инаргахьан, аха ажәак рыхәылшәомызт. Акгьы анрыздмырҳәа, ашьра рықәхны рыԥсахьынӡаҭоу ҳәа аҭакра рықәҵаны, Штутгафтәи аԥсырҭатә лагерахь идәықәҵан.
1945 шықәса аналагамҭазы ҳара ҳтәқәа Гданск ишазааигәахоз збаз афашистцәа ирыӡбеит атҟәацәа алагер иҭганы амҩахь иргәыдҵаны иршьырц. Аха ари аҩыза ахәымгаратә гәҭакы анагӡара рылдмыршеит ҳтанкистцәа.
Аӷба «Александр Сибириаков» анҭахоз, акочегар Вавилов аԥсра дампыҵыҵны, ишакәхалакгьы дыӡхыҵит Белухатәи адгьылбжьахахьы. Мызкы зхала адгьылбжьаха иқәтәаз Вавилов ҳаԥрыҩцәа дырбан дышьҭырхит. Уи еиҭеиҳәеит иҟалаз аидыслареи «Александр Сибириаков» аҭахареи ртәы. Вавилов иҩызцәа рлахьынҵа ҳәа акгьы издыруамызт, даргьы иара итәы шырзымдыруаз еиԥш. Ианеилкааха, «Сибириаков»-аа напхыцла аԥсцәаҳа рыҽимжәаны рыԥсадгьыл ахь ианыхынҳәоуп. Аиааира Амш инаркны еиқәхаз амшынуаа реиҳараҩык амшын ахь еиҭахынҳәит. Дхынҳәит амшын ахь акаԥдан Анатоли Алықьса-иԥагьы. Уи инеиԥынкыланы акыр шықәса каԥданс аус иуан Аҩадатәи амшынтә флот аҟны, нас дырҩегьых Арктика...
Сидтәалан гәамҵрак знумбаалоз ауаҩы раҳаҭ, ауаҩ гәыӷәӷәа, ҳаҭыр зқәу акаԥдан-фырхаҵа. Сидтәалан наҟ даҽа ԥсҭазаарак салазгалахьаз, СССР амшынтә флот аминистрра ҿыц еиҿнакааз, Қырҭтәылатәи аӷбарныҟәарҭатә усбарҭа аиҳабы Анатоли Алықьса-иԥа Каҷарава. Ун агәаӷьра снаҭон, уи мапкра азин снаҭомызт.
Абар, шьҭа хымшуп ҳаиқәшәоижьҭеи, ҳаидтәалеижьҭеи. Шьҭа сымшынуаҩушәа схы збо аҟынӡа снеихьан. Арахь сышьҭахьҟа смаҵура самырххьазаргьы здыруада!..
Баҭымынтәи сааит схылԥа аҵыс ҭаԥыруа. Еиҭах салагеит иаҭахыз ашәҟәқәа реиқәыршәара. Урҭ уажәы избазма! Аха уажәы рҿиаратә ныҟәарамызт. Апартиа
ақалақьтә комитет абиуро ахь снарԥхьеит. Абиуро мҩаԥызгоз иааркьаҿны ирзеиҭеиҳәеит схықәкы.
— Аҩыза даадыруеит, даԥсоуп, — рҳәеит абиуро иалаз. Аха руаӡәк дҳәыцымыцуан, акы дшаргәамҵуаз мҩашьо. Уи иԥаҵа еиқәаҵәақәа ирылҳәҳәоз иԥынҵа инапы лықәиҳәан, днарылаԥш-аарылаԥшит. Ҽаамҭанык еиԥшымкәа ихы-иҿы еиқәаҵәа ихалашон, иблеиқәаҵәақәагьы агәырӷьа рхын.
— Зынӡаҳәоу, аамҭалоу? — иҽкылҳәаны, азҵаара зиҭаз дузымдыруа, ҿааиҭит зҽырчны аԥсшәа саҳәара иаҟәыҵхьаз, сфелетонқәа ирфырхаҵаз руаӡәк.
— Ақалақь цқьахаанӡа! – сҳәеит сҽадмырхалаӡакәа.
Инеиҿаԥшы-ааиҿаԥшит, џьоукгьы наԥышәырччашәа ныҟарҵеит. Наҟ артытра аӡәгьы изаԥсамызт...
Аҵыхәтәантәи амш. Аӡәы изхамҵоз аҵыхәтәантәи амш ас иааип ҳәа схаҭагьы исызхаҵомызт. Аԥсшәа расҳәон иааигәаз, ихараз сҩызцәа. Иагьа умҳәан, иагьа гәынамӡара, мыҟәмабара ыҟазаргьы, ауаҩ ицәеижь, ихәыцра иалоу аус ааныжьра, уахгьы-ҽынгьы еидтәалаз рааныжьра уадаҩын... Сгәы аҭыԥ иҭагыломызт. Абасҵәҟьа сықәҵуану?! Сгәы схьанарԥшуан сназыҩныҵыз аредакциахь. Сгәы сыхьуан, аха издыруан аредакциа шысхамышҭуа, агәра згон егьаџьара сыҟазаргьы иара сшадҳәалазаауа. Аҵыхәтәантәи амш. Ирызхаҵомызт аҩны — ахәыҷы, аду. Исызхаҵомызт саргьы.
Уаанӡа акыр шықәса азыҟаҵара ду иахысхьаз — идгьылтәыз амшынуаҩ, дымшынуаҩхаҵәҟьону?! — иџьаршьон.
Иџьасшьон саргьы. Аха азыҟаҵара ирымаз алҵшәақәа убартә иҟан.
АМҨА ИАҴӘА
Ҿааихак ҟамҵаӡакәа, икыдхаҽа илеиуаз ақәа уахьынҳаланы ажәҩан ухаларын. Ари аҩыза амшцәгьа бааԥс жәашықәса раахыс Баҭым уаҩы имбацызт.
— Абыржәоуп ауаҩ сахьа ануоу! — инасшәырҵаз амшынуаҩ маҭәақәа ирыхлафуа, сҩызцәа абаӷәазахь снаскьаргон.
«Пиотр Велики» снеира иазыԥшызшәа, ақалақь асқьала иадҵны аҿынанахеит. Амшын сыԥнашәарц аҭахымшәа, аҭра иҭыҵуама уҳәартә аҽаҟьон. Зшьара иқәҟьаз апасаџьырцәа, уаҳа ӷба ҳшақәымтәара ҳәа иқәуа, урысыр шьа кәарак рылымҵуа, рҽырԥсны итәан.
— Знык адгьыл ҳшьапы хзықәыргыландаз, ажәла нҵәеит, — ахәшәқәа зҿаҟәшәо амардуан иаҿатәаз Ленинградтәи ԥҳәыск лгәы сырӷәӷәеит, — иаарласны Аҟәа ҳлеиуеит, бҽырӷәӷәа! — сҳәеит, аха гәаныла Аҟәа ҳлеиаанӡа ас ианысԥырхагаха, уаҟа сылбаагәышьап, аӷбарныҟәара аусбарҭахь адырра ҟасҵап ҳәа схәыцуан. Аиашазы, асҵәҟьа сақәгәыӷуамызт мҩа харак ақәлара. Баҭым сусқәа снарыдҵаалап хәа сахьнеиз ауп иаалырҟьаны атанкер «Чкалов» ашҟа сышдәықәҵахаз. Уи аҽныҵәҟьа аусбарҭаҟны исарҳәеит Новороссииск аӷбаремонтҟаҵарҭа азауад аҟны игылоу «Чкалов» арҭ аҩымшк рыла ишықәҵуа. Иагьсабжьыргеит уажәы Баҭым асқьала инадҵуа «Пиотр Велики» салацарц. Аха аҩны? Аҩны уажәы-уашьҭан дааиуеит ҳәа итәоуп, ма асқьалаҟны иԥшуп срадиограмма роуазар ҳәа.
Аҵхагәҭан Аҟәа асқьала ҳладгылеит, уаҟа исзыԥшыҵәҟьан, аха схылԥа ақә ргыланы, сеиқәфицарха саныларыдгыла, ахәыҷқәа сџьашьаны исыхәаԥшуан, рангьы аӷба илбаауаз дрылаԥшуан дабаҟоу ҳәа. Ус Нара дыԥаны сыхәда дҩахьынҳалеит, ҳаибадырқәеит!..
Амшын ԥыхьеиԥш ицәқәырԥомызт, аха уеизгьы иҭынчмызт. Ашарԥазы Шәача асқьала ҳаннадгыла, амшцәгьа ашьҭахь ицқьаӡа иҟаз ақалақь сналалеит. Ацәахаа иалымҵыцыз ақалақь сналс-ҩалсны, аӷбахь схынҳәит. Сгәы иалан Аҟәа сҩызцәа аӡәгьы дахьысымбаз. Араҟа ма Акаки Сангәлиа дызбазшәа сыҟандаз ҳәа сҩызцәа срызхәыцуа, хыхь апалуба сшықәгылаз, ҵаҟа сылаԥш аӡәы инаиқәшәеит. Уи иаха Аҟәа асқьалаҟны снеихьыԥшызшәа сыҟоуп. Усҟан абри Жора Шамба
иакәӡами ҳәа Нина санхьалырԥш, уи аҵхагәҭаны даазгози сҳәеит, аха егьи иара иакәҵәҟьазаарын. Ашырҳәа слалбаазар, гыԥҩык аҩызцәа аџьџьаҳәа еицәажәо еилагылоуп.
– Анаука-уаа шәҽеидкыланы шәабацауеи?! — Африка алаӡара ҳаиқәшәазшәа, сгәы ҭгәырӷьаауа снарыдгылеит...
– Уажәшьҭа иаамҭоуп, шәхал! — ҳәа хыхьынтәи рҩызцәа аӡӷабцәа рыбжьы ладыргеит.
— Аԥсуа институт аусзуҩцәа зегьы аӷба шәҭалама! — снархыхәмарит.
— Ҳзанааҭеидгыла ахантәаҩы аԥсшьара еиҿикааит, иҳәеит Шьоҭа Салаҟаиа, Жора иҟәаҟәа днас-насын.
— Ӡӷабгьы ҷкәынгьы жәаҩыкҟа ҳаицуп, Тарас Ҳалбад дынҳалаҵаны! — даалафит Вова Агрба.
— Урҭ рҟынтәи ҩыџьа Ҵнариақәоуп, ак ҳацәрыгхоу ҳаздыруам, — иҳәеит Рома Ҷанба.
— Шәеибадыр, ари Агыр-ԥҳауп, ари Арыш-ԥҳауп... — ҳаибадырдыруан.
Ҳтәоуп ркаиутаҿы, аӷба ықәҳа ацара иаҿуп. Аиҩызара, аҿара, аизгәдуреиԥш гәырӷьара-хәмарра збахьада, шәаҳәароуп, кәашароуп. Ҳауп зҳәо артистцәа ус рыбжьы еиқәыршәаны ашәа рзеицҳәарымызт. Аиҳараӡак Игор Ҵнариа агитара инацәкьарақәа анаҿаирхәмарлак, ашәақәа удмыршанхарц залшомызт. Новороссииск ҳнеиаанӡа ҳазхара ҳзымеицәажәо ҳаидтәалан.
Ауха аӷба «Чкалов» ахьгылоу азауад сашьҭамлакәа, асасааирҭа «Черноморец» аҟны саанҿасит, аха ауха сыцәа ҭынчмызт, сыӷба сагхазшәа ԥхыӡ избон...
РАԤХЬАТӘИ АИБАДЫРРА
Ашара ианалага азауад ахь сдәықәлеит.
— Унашьҭыга? — азауад ашә илагылаз аԥҳәыс лҽеихарԥс ҿаалҭит. Спаспорт днахәаԥшын, аҭӡы дкыдыԥшыло: — «Чкалов»-раа рсиа уанӡам, — лҳәеит.
Ихаккала-хаккала еилагылаз акранқәа срыҵаланы сахьнеиуаз, баҳчарак сыҵазшәа сгәы иабон. Урҭ аихатәы еибаркыра дуқәа зхагьежьуаз аӷбақәа срывсны сышнеиуаз, сылаԥш нақәшәеит «Чкалов» ҳәа аҩыра зныз. Саагәырӷьеит, аха сышԥанеири, сышԥарыдыркылари хәа ахәыцра саҿын.
— Акаԥдан дыҟоума? — змахәар аҟаԥшь ахаҵаны иқәгылаз арԥыс снаиазҵааит.
— Дымгылацзар ҟалап, аха аҭел сизасп, ишԥаиасҳәари, шәарбану?
— Мап, мап, иаҭахым иргәамҵра, сааизыԥшып...
— Симон, ҵҟали момитане, ҵҟали! — ҳәа хыхь ҳханы даақәгылеит аӡәы.
— Саҭамзааит, — иҳәан, арԥыс дынсыдҟьан дцеит. Ԥыҭрак ашьҭахь дхынҳәит.
— Акаԥдан дышәзыԥшуп! — иҳәеит уи. Сыҩхалеит. Дгылан аспорттә маҭәа ишәҵаны, иӡышӡа ишлахьаз ихахәыжәпара ҵырффаны, шьауардынҵас иԥынҵагә ҿархәаны.
— Шьыжьбзиақәа, Мураҭ Шәлиман-иԥа! — снаиеихырхәеит.
Иҽырҟасаӡаны днахырхәан, зҿааирхаз инапы ааныскылеит. Нас уаҳа акгьы мҳәаӡакәа, акоридор дныбжьалеит. Сара сишьҭалару, уаҟа саагылару сзымдыруа саалак-ҩакит, аха сҽааныскылеит наҟтәи ахҭыскәа сырзыԥшуа. Ус иҽынмырхацәакәа дааин, «уаала» ҳәа аанарго инапы иҟьеит. Раԥхьа ҳназыдгылаз ашә аҟны иҽааникылан, иикыз ацаԥхақәа акы аарылкааны, сышҟа даарыхеит. Иааимсхаанӡа, исымариашаны ашә зҿаз акаиута дныҩнапҟа дцеит.
«Акаԥдан актәи ихаҭыԥуаҩ» — снаԥхьеит сзыдгыдаз ашә ианыз аҩыра. Сҭыԥ ара акәзаап ҳәа ашә анаасырт, иҩнашаҟәахьаз аҳауа аҿаанахеит. Астол кьыԥхьга машьынак ықәгылан, қьаад бӷьыцқәак аваԥсаны. Уахынлатәи лампак ахагылан. Анаҩс — ателефон, ашәҟәқәа. Сныҩныс-ааҩнысын, зегьы сылаԥш нархызгеит. Ахышәқәа анаасырт, аҳауа цқьа иааҩналаз
лбаадо, астол иадгылаз акресло снықәтәеит. Стәан акраамҭа схәыцуа. Акаԥдан дҿаҳау, ахаԥыц хьаа имоу ҳәа сизхәыцуан. Стәан, ма дсыԥхьап, ма дааип ҳәа. Аха уаҳа умԥсит. Ихабарк аныҟамлаӡа, ашьшьыҳәа слалбаан акалақь ахь сцеит, акыс — асасааирҭа аномер рысымҭацызт, ҩбагьы — какал сымкыцызт.
Абаӷәаза амаҭәаҵәахырҭаҿы инсыжьыз спортфель аашьҭыхны, ахәылԥазы аӷбахь схынҳәит. Саныҩхала ӡӷабк даацәырҵит сиарҭа лыԥсахырц.
Адырҩаҽны дырҩегьых уи аӡӷаб леиқәа шкәакәа анапы ҭбаа ырбӷьаауа, дыҩхалеит акаиута еиллыргарц. Сара ԥсҭазаарак ыҟазаап убоу аасгәахәын, слалбаан ақалақь ахь сцахт. Ахәылԥаз сааихзар, ҷытбжьы уаҳауамызт, ҭынчран. Акаԥдан ишә шартыз анызба, дыҟазаап, издыруада ддәылҵыр сҳәан, абарҵаҿ сҽааныскылеит. Ус акаԥдан даадәылҵит. Абарҵан иқәгылаз атәарҭа ҳлықәтәеит аԥсшәа анеибаҳҳәа.
— Иахьа мҽышоуп, — дналагеит ацәажәара, — иаци иахьеи ԥсшьарамшқәоуп, ҳауаажәлар ақалақь ахь иҟоуп, ара афатәҵәҟьагьы ҟаҳҵом... Акрызлоуфаша умоу? — дҵааит иаалырҟьаны.
— Исымоуп, исыма! — наиаҭаскит сԥышәырччо, лассгьы иугәалашәеит аанарго.
— Нас уаҵәы инаркны аӷбатә ԥсҭазаарахь ҳаиасуеит.
— Уи ишԥа? Ҳдәықәлома?
– Ҳандәықәлаша здыруада, ишубо, аремонт ҳладыԥсыла ҳцеит!.. – сџьашьаны дсыхәаԥшуан.
— Усгьы ҳанбазықәҵуеи?
— Иаахҵәаны иуазҳәода, иахьа-уаҵәы, иахьа-уаҵәы ҳәа аибарххара ҳшаҿыз, ҳгәы ԥҵәеит.
— Значит, амшын раԥхьакәноуп аусура уаналаго?! — иџьашьашәа дыҽхырҵааит ҩымш ааҵхьаны.
— Усоуп, ааи! — наиаҭаскит имырхьаацәакәа.
— Даа-сс! — даақәԥсычҳан, — апартиа-политикатә усура атәы удыруазар акәхап, — иҳәеит ихацламҳәа еихарӷәӷәаны дцәыҵыԥшуа.
— Ишԥасҳәари, издыруеит сҳәар, исзымдыруа рацәоуп, исыздыруам сҳәар...
— Даа-сс, черти! — сажәа алгаха сымҭакәа, ихы рҵыс-ҵысуа. — Ишакәхалакгьы!..
Сара ақәҿысымҭит, стәан наҟ иациҵо сазыԥшуа.
— Акаԥдан актәи ицхырааҩ, — инаҵшьны, — актәи-ҵәҟьа иакәзар, инапы иану ауснагӡатәқәа рацәаӡоуп, аха ишакәхалак, иаазықәшәалак аусура ирыдыркылоит, — сизыхгомызт уи ауаҩ.
Сара еилкааҵәҟьаны исыздыруамызт иажәакәа рхырхарҭа. Сгәы исанаҳәон абри зықәрахь инеихьоу, акыр шықәса зыԥсҭазаара неиԥынкыланы амшын иадҳәалоу, агәабзиара ду змоу ауаҩ иаҳра аӡәы имихыр хәа дацәшәома ҳәа. Издыруада ԥыҭк наиаҳәазар? Мап, аокеанқәа, амшынқәа ҳаԥхьа ишьҭоуп, аӷба иагьа идузаргьы, ҳамҩа аҿаԥхьа убысҟак иҭшәахоит, ҳаилибамкаар ҳабацари! Аамҭа иаратәы ҟанаҵоит...
— Сара сааит шәара амшынуаа шәыԥсҭазаара сҵарц, насгьы исылшо ахәыҷала сшәыцхраарц. — Уаҳа сыҽидмырхалакәа, ақалақь ахь сцеит. Снеит Новороссиисктәи аӷбарныҟәаратә усбарҭа апартком аҟны. Сахьнеилакгьы изаҟаразаалак ҽырбабарак, ԥагьарак рыламкәа срыдыркылон. Исырҭон аусура иаҭаххақәашаз аконсультациақәа, гәык-ԥсыкала иаарылшоз зегьы сзыҟарҵон, ирылшоз рацәаӡан.
МҨАМШ
Ҳнаскьацыԥхьаӡа иаҳа-иаҳа анаҟә зхатәоз ақалақь Одесса ааныжьны, амшын ҭалашьца ду еиҩырссо ҳанхылеит. Сара амшынқәа зегьы иреиҳауп ҳәа исыԥхьаӡалоз Амшын Еиқәа ҳнырны Босфор ҳанҭалеит. Ахәылԥаз, адунеи аӷбақәа ԥхьарц еизазшәа, Босфор ҭырҭәааны иҭагылан.
Наҟ-ааҟ еихҳәа-еиҵҳәа Босфор иалагылаз абетон шьаҟақәа ҳанрывалеит. Урҭ Босфор цҳала еимаздараны иҟаз шьаҟақәан. Уажәааигәоуп ари ацха аргылара ианалага. Амала, џьара усурак, ргыларак мҩаԥысуеит уҳәартә иҟамызт, ҭынчран.
Наҟ-ааҟ рықәцәқәа ҵарыхәҵәа-ҵарыхәҵәаӡа еилагылоу аџьаамақәа — ажәытә Мрагыларатә архитектуреи иахьатәи архитектуратә ԥҵамҭақәеи реицыҟазаара ақалақь Сҭампыл уамашәақәа идырԥшӡон.
Зны-зынла сыбжьы наласыргандаз аасгәахәуан, Босфор еиварыԥхаа иаванхо рахьтә аԥсыуак даацәырҵуазар ҳәа. Аха ари аҭыԥ хазынаҟны, зтәыла аԥшӡареи абеиареи иақәдырӡыз аԥсуа дынзырходаз ҳәа агәаанагара соуан. Сыбла ихгылон амҳаџьырқәа. Сабацәа, урҭ рабацәа амҩа хара, амҩа хьанҭа изнысхьоу схаҿы иаазгарц шԥасҭаху. Аԥсыха сымам зҳәоз иеиԥш, ихашәҵару, ҭынч атәаха сымам. Сусқәа срыхьӡом. Сахьҿыцу азакәхап! Издыруада, сашьцылар, агәҿыӷьра сызцәырҵыр? Агәҿыӷьра, ауаҩы ахәыцра изцәырнагоит. Уи еиҳа аус снарушашәа сгәы иснарбоит. Аха, издыруада, сгәы сажьозар? Инамӡаша агара дакуам ҳәа, абырлаш иаҩызоу с-Гарԥ хәыҷы самкит. Сабацәа шәышықәсала иалымҵӡакәа иқәынхалон, аха иқәӡон. Иснаҭараны иҟоузеи адунеи? Исдырбарызеи амшынқәа, аокеанқәа? Адгьыл дамкызт рҳәозар акәхап. Адгьыл, адгьыл. Шаҟа уҭшәоузеи, шаҟагьы уцәа иҭаӡозеи! Гарԥаагьы адгьыл дамкызт рҳәашт. Адгьыл Гарԥ инҵәо џьушьап!
Амшын ҭалашьца ду аҳауажәпара ихтәалаз ԥсаҟьо, ацәылашара иаҿын. Ашара шаҟа гәырӷьара, гәыӷра ацузеи! Сыблақәа аасхаччеит. Схышә илатәоуп аҳәыҳә. Издыруада ажәабжь ҿыцк сзаанагазар, ма сгәы ҟанаҵарц иаазар! Сҽырԥсны сықәиоуп, сыҽсырҵысыр исыцәшәаны исцәыԥрыр ҳәа сшәоит. Ахышә иахьадтәалоу ирыцҳасшьоит. Иаха ахьҭа иамккәа иҟам. Ахышә аартызар еиӷьын. Иара агәаҽануп, иҭынчым, инаԥшы-ааԥшуеит. Сҳәыҳә ԥшқа, сҳәыҳә гәыраз, сынтәатәи хыҵроуп. Сара исҩызоуп, уажәоуп раԥхьа амшын ианхыԥыруа. Иааԥсеит, аԥсы агәы иҭагылом. Ассир, аҳәыҳә шысҳәоз, ҳаӷба ԥсаатәла иҭәызаап. Ихыбны иқәтәоуп зеиуахкы уҭаххалакгьы. Абар, атыҩырҩырқәа рыхқәа ҟәаз-ҟәазӡа, рыблақәа ҟәыс-ҟәысуа амызгәыҭ иахьықәтәоу. Мшәан, зҽырԥсны ирыватәоу абнараҟны
рылақәа ҭызхуаз аҵарақәа ракәӡами?! Амҩа хара, ааԥсара ишԥеиннаршәеи, аибафаха рызҭада иааԥса-икараха, атәыла ԥхаррахь амҩа иқәу, акыс — инымҵәаӡо амшын агәаны ақәтәарҭа анроу!
Ани амшын зҽахарԥаны инеиуа шаҟа иԥсаатә ԥагьоузеи? Уи ааԥсеит ҳәа аӷба иақәтәаӡом. Абан, амшын ихтәалеит аԥсы ашьарц. Уи хьаа амаӡам. Амҩа хара ианықәлоз иазхашаз афатә афеит. Аха ани зқьышә ҵәырӡа иаваԥыруа аԥсаатә иаҭахузеи? Апеликан азқәа иқәтәарц аҽазнакуеит, иқәнартәом. Уи ааԥсазар акәхап, аха аӡы изыхтәалом. Сырзыԥшуеит. Ус ани ақьышәҵәыр ажәҩан ахь акыр аҽҩышьҭнахын, нас аҽеикәарҳә хыгәҵәы амшын ахь аҿыланахеит. Амшын ианылҭас, ацԥхьқәа ҩхаддылт. Аҽашьызаап агәаҟцәгьа аасгәахәит. Ус иара ԥсыӡк аманы иҩҭыԥрааит. Аԥси-аԥси еихьымӡо, ишызбоз инаганы ихтәалаз апеликан аҿы инҭанаҵан, нас аҽыршәшәауа аҟәаҟәа инықәтәеит. «Аҵарҭыша» зауз апеликан уаҳа акрауҟанаҵахуаз.
АҚӘԤАРА, ДЫРҨЕГЬЫХ АҚӘԤАРА
...Индиатәи аокеан ҳхыланы ҳнеиуан. Ҳаӷба амазгәыҭ ақәцәан иахашәыршәыруан ҳтәыла Абираҟ. Иахьа ҳаԥылон Октиабртәи асоциалисттә револиуциа Дуӡӡа 54 шықәсхыҵра.
— Иахьатәи аныҳәа ду удысныҳәалоит, Николаи Фиодор-иԥа, — снаидгылеит згәы ҳамҭала иҩычаз ҳ-«дедушка».
— Оо, иҭабуп, саргьы ақәҿиарақәа узеиӷьасшьоит, — иаргьы иџырнапқәа рҿааирхеит.
— Николаи Фиодор-иԥа избац иакәӡамкәа, иахьатәи аныҳәа сҿаԥхьа даҽа Николаи Фиодор-иԥак даақәнаргылеит, — снаиахәмарит сизгәдуны.
— Ҳы! — ибла ҟәышқәа гызмалӡа, ихы-иҿы ихалашо, иԥаҵақәа днарыха-аарыхо дааԥшит. — Ажәакала, ҳажәра ҳахашшаартә ҳаҟам.
— Оо, макьана ажәра абаҟоу! Хынҩажәа шықәса ҳара аԥсуаа ауаҩы иқәрабжоуп ҳәа иҳаԥхьаӡоит.
— Еҳ, арԥысра, арԥысра! Иабаҟоу сарԥысра?! Ус сҳәеит ҳәа, саргьы макьана ажәра сҽасҭарц сгәы иҭаӡам, — иблақәа неихаччан, иҟәашӡа ишлахьаз ихахәыжәпара инапы налишьит.
Уи ихәыҷра ареволиуциеи аграждантә еибашьреи ирыдҳәалан. Аџьынџьтәылатә еибашьра далахәын, иԥсҭазаара амҩа иадырган, иуаркалеиуа игәы икыдыз аорденқәа.
Сқәацә хәыҷы ааныжьны,
Сдәықәлеит еибашьра,
Гренадатәи адгьыл
Рысҭарц анхацәа.
Сызхылҵыз шәаансыжьуеит,
Шәаансыжьуеит сҭаацәа,
Гренада, Гренада,
Гренада схьырҵәҵәа...
Сналагеит «1936-1939 шықәсқәа рзы Испаниатәи амилаҭ-револиуциатә еибашьра иалахәыз» ҳәа зынны, иҳамҭақәа иргәылакнаҳаз агәаларшәагатә медал хәыҷы сахәаԥшуа.
— Усҟан хьӡи-ԥшеи змоу аиспан жәлар афырхаҵара ӷәӷәаҵәҟьа аадырԥшит... — иҳәеит Николаи Фиодор-иԥа.
Николаи Фиодор-иԥа Гончаренко дшыхәыҷӡаз аџьаус дазкылсит, аусура далагеит афлот аҟны. Уи инаркны афлот аус азиуеит. Уи аӷба дагәуп, дамоуп механик еиҳабыс, ишьҭоуп амшын аҟны ишаԥу еиԥш «дедушка» ҳәа. Уи ауаҩыраз, ауаҩыӷәӷәа иҿаԥшылара исанаҳәон абыржәы Пакисҭан ахақәиҭразы иқәԥо абенгалцәа рыцхыраара дшазхиаз.
— Ари смедал хәыҷы исгәаланаршәо рацәоуп. Усҟан хацәнмырха иқәгылаз аиспан жәлар иҳалшоз ала ацхыраара раҳҭон. Абыржәы избошәа сыбла ихгылоит Испаниа иаакәыршаны Атлантикатәи амшыни Адгьылбжьаратәи амшыни ҭыртәааны, бџьарла еиқәных Америкатәи, Англиатәи, Франциатәи аӷбақәа ихгылаз. Уаҟа уашьцәа даара злеишәа цәгьоу уаауп, иудыруоу урҭ?! — дааԥышәырччеит.
— Баскаау?
— Оо! Уашьцәа умдыркәа! Урҭ роуп ареволиуциа хыҵхырҭас иамаз. Усҟан баскаа автономиа рырҭеит. Ашьхара зҽагәылакны инхо абаскцәа иахьагьы ахақәиҭразы ишықәԥац иқәԥоит. Иқәԥоит абаҩхатәра ду злоу, зкультура ҳаракыу, ибеиоу аиспан жәлар, иқәԥоит аҿар, иқәԥоит астудентцәа. Иазықәԥоит афашисттә диктатура ахырҳәарц. Ари атәыла џьашьахә иаагылеижьҭеи қәԥаран изҿыз. Иарбан милаҭу ари адгьылбжьахабжа иқәнамгалац?! Ари атәыла аҭоурых, акультура аҵаулара ибзиаӡаны иаадырԥшуеит зхыԥхьаӡара рацәоу ажәытәӡатәи архитектуратә баҟақәа, археологиатә ԥшаарақәа. Урҭ еилыхха иудырбоит амузеиқәеи ацәыргақәҵақәеи, зхыԥхьаӡара рацәаӡоу аҭоурых ҭыԥқәа. Урҭқәа зегьы иуарҳәоит ари атәылаҿ афиникиицәа, ажәытә бырзенцәа, акарфагенцәа, римлианаа уҳәа егьырҭ ижәытәӡоу амилаҭқәа рыҟазаара. Иубоит урҭ рдоуҳа-культуратә ԥҵамҭақәа.
Ҳара ҳеранӡа 535 шықәсазы абырзенцәа ықәцаны иҭалаз акарфагенцәа идыргылаз ақалақь-баӷәаза «Қарфаген ҿыц» иахьагьы хадара злоу Испаниатәи абаӷәазақәа ируакуп.
Шәышықәса Африка иҭыҵыз арабцәа рнапаҿы аҟазаара ашьҭақәа иахьагьы Испаниа иубоит. Иазгәаҭатәуп урҭ рхаан арҭ аҩконтинентк аӡы шрыбжьамыз. Усҟан арабцәа иҟарҵаз адгьыл рԥсаҳәагақәа ақыҭанхамҩаҿы иахьагьы испаниаа рхы иадырхәоит.
Араҟа иубоит хәы-змаӡам ажәытәӡатәи аԥҵамҭақәа. Урҭ ируакуп иаҳхысыз ашәышықәса анҵәамҭазы археологцәа ирԥшааз ԥсра зқәым аҟазаратә баҟакәа. Уаҩ дыдмыршанхарц залшом 1879 шықәсазы Альтамиртәи аҳаԥаҟны иԥшаау арҿиамҭақәа. Урҭ арҿиамҭақәа ирнубаалоит адунеи ианыӡаахьоу ажәытәӡатәи аԥстәқәа рсахьақәа. Аҵарауаа излашьақәдыргылаз ала, арҭ аусумҭақәа аԥҵоуп 15 нызқь шықәса раԥхьа.
Убла иамбакәа иузхаҵом 24 шәышықәса кьыс амаӡамкәа адгьыл ицәыҵаҵәахыз, 1897 шықәсазы Ельча азааигәара анхацәа шыцәаӷәоз адгьыл иҵырхыз, иахьа адунеиаҿ еицырдыруа аскульптуратә рҿиамҭа «Ельчатәи аҭыԥҳа».
Кавказ угәалазыршәо ашьхатәыла уналаԥшыр, улаԥш нарықәшәоит абырзенцәа, римлианаа, арабцәа уҳәа идыргылаз, зхыԥхьаӡара рацәоу архитектуратә баҟа шьахәқәа. Урҭ ажәытәӡатәи аргыларақәеи аҿатә архитектуратә ргыларақәеи реицыҟазаара уамашәақәа идырԥшӡоит ари атәыла џьашьахә ақалақьқәа.
XI—XII ашәышықәсқәа рзы иҿиеит амилаҭ рлитература. Уи ҿиеит раԥхьа кастиль бызшәала. Иара уи адиалект алоуп аиспан бызшәа злашьақәгылазгьы. Алитература аҿиара азкын аиспан жәлар рхақәиҭра, рыԥсадгьыл абзиабара, уи аиқәырхара, аԥсадгьыл аҿаԥхьа хацәынмырха ақәԥара. Уи атемоуп изызку 1140 шықәсазы иаԥҵаз жәлар репос «Сара с-Сида изку апоема». Ари апоема аепикатә жанр аҟны адунеи алитературатә баҟа дуқәа ируакуп.
Аиспан жәлар ашәышықәсқәа иргәылганы иаагоу рҭоурых иалнаршеит алитературеи аҟазареи рҿы ихьтәы баҟоу арҿиамҭақәа адунеи ралагалара. Испаниа дахылҵит адунеи ԥсра зкәым ахьӡ дуқәа зыхьӡ нарывагылаз — Сервантес. Иззымдыруада Ламанчатәи афырхаҵа Дон Кихоти уи иабџьарныҟәгаҩ гәрага, дызлыҵыз ижәлар реиԥш ахӡыргара иашьҭамыз, аха аҟәыӷара, аразра злаз анхаҩ қьиа Санчо Пансеи рхаҿсахьақәа. Дыззымдыруада 2000 пиеса инареиҳаны иаԥызҵаз Лопе де Вега! Уи ирҿиамҭақәа иахьагьы ақәҿиара дуқәа рымоуп адунеи атеатрқәа рҟны.
...Ԥсра зқәым арҿиамҭақәа ирыхӡыӡаауа еизгоуп Мадрид. Араҟа иҟоу амузеи шьахә Прадо уныҩналар, уаҩ иимбац лакә ҳҭынроуп иубо. Имфаимжә ари аҳҭынра саландаз ҳәа уҳәоит. Иԥсыршьагоу, ирлахҿыхгоу, илахьеиқәҵагоу аҳҭынра!.. Аиспан жәлар рымҩа хьанҭа, рыхшыҩ, рдырра аҳҭынра... Испаниа — ашәа иатәылоуп. Зехьынџьара ашәа, ашәа, ашәа... Зегьы шәаҳәаҩцәоуп, кәашаҩцәоуп. Ажәлар рашәақәа ирымоуп рхатә ҵакы, рхатә гьама, рхатә ҭоурых.
Згәы кыдгылаз аиспан жәлар 1492 шықәсазы рҽеибаркны ирыжәлеит ирхатәаз араб мпыҵахалаҩцәа. Арабцәа иалхны ирымаз ақалақь хада Гранда ахы иақәиҭтәны, ампыҵахалаҩцәа ықәырцеит.
...Усҟан Испаниатәи абџьар Испаниа акәа иҭанаԥсон хәызмамыз ахьи ҵҩа змамыз амали. Испаниа хәшала иӡсон, хшла аҽакәабон, иаман адгьыл ԥсылақәа, амал-мазеиқәа.
Испаниатәи аконкистадорцәа – ампыҵахалаҩцәа ахьнеилакгьы рбызшәа аладырҵәон. Уи иабзоураны иахьа Испаниа анҭыҵ испан бызшәала ицәажәоит 100 миллионҩык ауааԥсыра инареиҳаны. Бразилиеи Гаитии рыда, егьырҭ алатынтә Америка атәылақәа зегьы ирҳәынҭқарратә бызшәаны иҟоуп. Абызшәаҭҵааҩцәа излашьақәдыргылаз ала, аиспан бызшәа егьырҭ абызшәақәа раасҭа адунеи иаҳа иаларҵәоу бызшәоуп. Иара атәыла аҩнуҵҟа абаскцәа, акаталонцәа уҳәа зкультура, зҭоурых жәытәнатәтәиқәоу амилаҭқәа шықәынхогьы, аиспан бызшәоуп хадара злоу, иҳәынҭқарратә бызшәоу.
Абаскцәеи акаталонцәеи шәышықәсала рхақәиҭра иазықәԥоит. Даара акырынтә имҩаԥыргақәахьеит ареволиуциатә қәгыларақәа. Урҭ иаарылукаартә иҟоуп 1936 шықәсазы аџьажәлар идырҿиаз амилаҭ-револиуциатә қәгылара. Асҟак аиааира ганы ишьақәгылаз ареспублика алҵшәа шьахәқәа ируакын арҭ амилаҭқәа шәышықәсала хацәынмырха, абиԥарак аҟынтәи абиԥарак ззықәԥалоз ахақәиҭра рыҭара, рхатә автономиа рыҭара. Абаскцәа рҵас, рхымҩаԥгашьа, рысасдкылашьа, рынхашьа-рынҵышьа, ртәашьа-ргылашьа, рыԥшра-рсахьа, рцаажәашьа-рашәаҳәашьа,
рырхнышьнақәа, рхәышҭаарақәа, рмаҵурҭа, рысасдкыларҭа, рҽеилаҳәашьа — иубац аԥсуаа.
...Абысҟак зҭоурых ҵаулоу, адунеи аҿы ԥсра зқәым арҿиамҭатә баҟақәа, хьӡи-ԥшеи змоу алитературатә традициа ду уҳәа аԥызҵахьоу аиспан жәлар иахьатәи ргагылазаашьа уахәаԥшыр, иааџьоумшьарц залшом: Европатәи акапиталисттә тәылақәа рҟны зегь реиҳа зекономика еиҵахоу, зыԥсҭазаара лаҟәу тәылоуп. Ауахәаматә цәыҵлашьцара ицәыҵоу аџьажәлар 20 процент инареиҳаны иҵарадоуп...
...Хынҩажәа шықәса ирҭысыз Николаи Фиодор-иԥа Гончаренко зҿабызшәа хаау, зыхшыҩ ҵару, ауаҩ ҭынч, ауаҩы ҳалал игәы еилгоуп, иус цқьоуп. Уи иахьа дзыхьӡо, уаҵәы хәа инижьуам. Акоммунист Николаи Фиодор-иԥа дкоммунист цқьоуп, игәы иаду абилеҭ ҟаԥшь хәыҷы ишақәнагоу ахә ишьоит, ибзиаҵәҟьаны идыруеит, иагьынаигӡоит уи аҵакы, ахықәкы.
Николаи Фиодор-иԥа апартиа далалеит 1942 шықәсазы. Далалеит фырхаҵарала, дкоммунистны аибашьраҟны аиааира игарц, иамукәа, дҭахозаргьы — дкоммунистны дҭахарц... Уи ичҳара ӷәӷәеи, иҟәыӷареи, игәыразреи, ииашареи дахьнеилакгьы аиааира идыргоит...
ХИ-ԤСИ, МАМЗАРГЬЫ УҼЕИҚӘЫРХА, УҼУЗЕИҚӘЫРХОЗАР!..
Ашарԥазы Индиатәи аокеан иалаԥсаз адгьыл ссақәа ҳрыбжьагылан. Урҭ Мадагаскар еиднакылоз адгьылбжьахақәа ракәын. Атәыла ахаҭарнакцәеи афрахтҟаҵаҩцәеи ҳареи ҳаиԥылара ашьҭахь ԥсыӡкра ҳнаԥхьан. Мураҭ Шәлиман-иԥеи сареи ҳҩызцәа аашьҭыхны ҳналбааит иаҳзыԥшыз акатер ашҟа. Адгьылбжьахақәа рыбжьаныҟәара иазыҟаҵаз акатер аҟәара инылагылеит. Уаҩы дызқәнымхоз ари адгьылбжьаха хәыҷы аҟәара бырлышха еилаарцыруан. Ааигәа
адгьыл зшьапы ықәызмыргылацыз, ҳгәырӷьаҵәа ҳҽеилыхны, ҳаибарҩуа аҟәара хнықәлеит. Амра иаршхьаз аԥслымӡра ҳаннылаԥала, аҵәыршы иахаԥалаз иеиԥш, хаиханы амшын ҳҭалеит...
— Аԥсыӡкра зҭаху акатер ахь шәхал, — рыбжьы аадыргеит ԥыҭрак ашьҭахь ҳаԥшәмацәа.
Иуреи сареи ҳада, егьырҭ ҳҩызцәа халеит. Аҟәараҟны иаагылеит иара убас хаҵаки ԥҳәыски, ҷкәына хбыџк дрыманы. Урҭ ашьамсиақәа рхаргыланы, ахьтәы ԥслымӡра иахьылаиаз, рцәа-ржьы абҩа еиԥшын. Урҭ рааигәара ҳамаҭәақәа нышьҭаҳҵан, Иуреи сареи аҟәара ҳаваланы ҳҿынаҳхеит. Аҟәара ҳақәызҷиааз амра ҳҽацәааӡарц ҳашнеиуаз, еилагылаз ашәаԥыџьаԥ ҳнарыҵалеит. Издыруада, ари аокеан ду агәҭаны адгьыл хәыҷы аныҟала, ӡыхькгьы шԥаҟамлари ҳәа гәыӷрак ҳауит. Аха иааг! Наҟ агәҭахьы ҳазнеиуамызт, ҳшьапқәа хтын. Акыс, аҵиаақәа, ачықьра мыӷран, уназкьыслак наулакьакьон. Аҵиаа анысҳәа, ашьҭахь излеилыскааз ала, Мадагаскар иҭырҵаахьоу 6700 ҵиаа хкы ыҟоуп. Иҭырымҵааз заҟа?! Араҟа иуԥылоит, «аҵла ныҟәа» инаркны, иуҭаххалакгьы.
— Иура, радиооператорда ҳақәумырхан, — сыбжьы наиқәсыргеит абнарахь зҿыназхаз Козарезов.
Иаргьы наҟ дныламлацт сҳәоны, уисыр шьакәарак иламкәа, деиханы сара сахь дааит.
— Иҟалеи, кыр уакызма? — лаԥшыла дааимыздеит.
— Маҭу, гәылшьаԥу, уамак!.. — иԥсы изеивымго ҿааиҭит. — Уаала, уаала.
Абра акы ҳафар аҵкыс ҳҳәан, хаихеит аҟәарахьы. Уажәшьҭа ҳаӷбаҟны ҳнаган ҳаҟазаргьы цәгьа иаабом, аха иабаҟоу! Аԥсы шаҟа иҵааузеи! Уаҟа еилажьыз ахаҳәқәа иаарывҵрыҩуа иудыруеи?! Хшәаԥырҳаԥуа, ҳанцәыҵаԥш-аацәыҵаԥшуа ҳнеиуан. Ишшапа-шшапаӡа еилагылаз апальмақәа сахьрыхәаԥшуаз, Аҟәа аасгәаладыршәон. Аха арҭ мҟәыбаҵас ирыԥхны ирылакнаҳаз фатәу-жәтәу здыруадаз! Уаҩы ихәаша акы иалаҟазаргьы хәнашьас, ҿыхшьас ирымоузеи! Иаҳауеи,
ӡыхьк анаҿыхәара!.. Ҳҩызцәа аныхынҳәыша здыруада!.. Арҭ иаҳхакнаҳау «амҟәыбақәа» ихьшәашәаӡа рыжәтәык шырҭоу аадыруандаз, ҳаркыдлара ҳаҟан. Даҽа шәаԥыџьаԥқәакгьы шьҭаӷьача-шьҭаӷьачаӡа иахьеилагылаз, иааизыхәхәашәа иуаркалеиуа акы рҿан, аха изакәыз здыруадаз. Ных, акы ҳагар аҵкыс, ҳцап наҟ ҳҩызцәа ахьыҟоу ахь ҳәа, аҟәарахьы ҳлеизар, абар ассир. Игазго иҭатәаз аокеан иубар иааг. Аӡы ықәҵны ишцаз мҩашьо, адақәа алпыҟҟа-алпыҟҟа ҳаԥхьа адгьыл шьҭан. Аӡы зҵабаз зегьы ԥаҟьԥаҟьуа, ирԥеиԥшыз рдыруашәа, ишзахәоз аԥслымӡраҿ аҽыҵәахра иаҿын. Урҭ знык рыԥсы рзеиқәырхар, аӡы ахьышьҭрахь ишыгьежьуаз рдыруан.
Аԥсабара, аԥсабара!.. Шәхы шәахә ҳәа аӡы цазшәа, уаанӡа зхабарк ыҟаӡамкәа, ҳаамҭа анбааиришь ҳәа зыԥсы ӡаны абнара илаԥхьаз аԥсаатә ааҳхалеит. Араҟа ԥсаатә хкыс иҟамыз арбану! Урҭ ирдыруан, раамҭа рхы ианырзамырхәа, амла ишеиланнарҵәоз. Азныказы еилажьыз ахаҳә ԥҽыха дуқәа ҳҽынрываҳкит. Иудыруеи иааҳхалаз аԥсаатәқәа иҟарҵо!
Илаламбатәха ҳназлаԥшыз аԥсабара ҳалашыҩкны, аҟәара ҳшықәыз, иҳазгәамҭаӡакәа ҳақәҷиаахьан. Ус, «аԥсаатә, уажәшьҭа иахьатәи ала ишәызхоуп» аҳәазшәа, ицаз аӡы еилаҽҽо аҭыԥахь аара иаҿын.
Аимгеимцара иҟаз зызхара ззалымгаз ԥсаатәқәак еибафо ацәқәырԥақәа ирхын. Егьырҭ реиҳарак рҭыԥқәа рахь рҽыԥхьаркхьан.
Иуреи сареи ҳаԥсы ҳама, ҳашьҭра ҳхыланы ҳаауан, аха ҳамҩа ҵыхәаԥҵәара зқәымыз мҩазшәа акәын ишаабоз. Ҳамаҭәақәеи инҳажьыз ҳҩызцәеи ҳахьынаԥшуаз иаабон, аха уаанӡа ҳаԥсы ҳазнагомызт, ҳшьаҿақәа реихгара хцәыуадаҩын.
Ҳаԥсы ҳаманы ҳамаҭәақәа ахьышьҭаз ҳаннеи, уажәшьҭа акы ҳахьыргьы ҳҩызцәа ҳашԥарымбари ҳәа аӡы ҳҽалаҳажьит.
Аеҵәақәа ҭаԥсоушәа аӡы аҵа еилаарцыруа ҳхыланы хашнеиуаз, ашьамсиақәа ирыҵаиаз афранцызцәа ҿырҭит: — Акула, акула!
Санынаԥш, Иура ихы шьҭкәыцәаа аҟәарахьы деихахьан.
Абылра иацәшәаны аӡыршы иҭаԥалаз иеиԥш, аӡы ҳаҭҟьеит, аха арахь аԥслымӡ узылатәондаз! Хыхьтәи ашыра ԥсаҟьаны, ҳкьаҿқәа аҵәқәа ирхарԥаны ҳарцәыҵалеит.
Ҳҿаԥшылара рымхацәгьахоу здыруада, ашьамсиа иҵатәаз афранцызцәа руаӡәк банкак-банкак ауараш ааҳиркит. Ҳара ҳбылны ҳахьыҟаз азы акәу, иара ус ихьшәашәазу, уцқәа ыҵнахрын. Ус акәу, егьыс акәу, ҳара уи аилыргаха ҳамамызт! Уи иҳаиҳәеит акулақәа аҽыкәабаҩцәа ишырзышәарыцо, акымкәа-ҩбамкәа амашәырқәа шыҟарҵақәахьоу.
Араҟа уахынла аплиажқәа рҟны аӡы акаҭақәа ҭарҳауемт. Аҽыкәабаҩцәа ирхаҩарц ашара иаҵагыланы иаауа акулақәа акаҭа ианылахалак, ашьжьымҭан иҭыргоит...
Доусы ҳхәыцрақәа ҳҽыргәылахаланы хшышьҭаз, ҳаԥсыӡкцәа акатер иаманы иааит. Ҳхалеит, аха ҳҩызцәа хардыруа ҳаҟамызт, ҳџьашьаны иҳахәаԥшуан.
Ашьыбжьышьҭахь ҳхынҳәит ҳаӷбахь... Амца иахадырҩаз аҭубар еиԥш, Иура дахьнықәиаз длықәхьахьа дцеит.
— Шәикьымсын ихала дымҿыхакәа, — нарабжьылгеит ҳҳақьым Раиса Фиодор-иԥҳа.
Сара уи изласабжьылгаз ала, хәшәқәак сыхьшьны хыхь апалубахь сышьҭалеит, аԥша ахәхәаҳәа иснырсуа. Аҽазнымкылазшәа, илкыдырҩны аӡы илалаҳаз амра аокеан ишынахәлабгазҵәҟьа, иааилахәлеит. Аӡаӡа ҟәашӡа инсықәнаҟьази аҷыхь зманы зҿаазхаз аԥшеи скаиута сныҩнарцалеит. Сышьҭан амца иҽҳәаҟәиаз ахьеиԥш. Акәҷарақәа реиԥш иҟаԥшь-ҟаԥшьӡа амра иаӡыз џьоукы-џьоукы рқьышәқәа еилыҩруа, даҽа џьоукых рцәа-ржьы еилышәшәо иалагеит. Ажәакала, Раиса Фиодор-иԥҳа аусутә лоуит, лара лхаҭагьы ллакҭа узҭамԥшуа дыблын.
Ус акәу, егьыс акәу, ишакәхалакгьы зегьы ргәалаҟазаара бзиан, ирыман ирҳәашаз. Аӷба алаӡара апалубаҟны зегьы еизеит, ирылацәажәоит доусы ирбаз-ираҳаз, алаф рылеибахуеит.
— Надиа ампыл хыла дышԥасуаз! — аӡәы ибжьы аагеит.
— Лара илҳәааит, лара, — иааилдыргеит рыбжьқәа. Надиа дубар дааг. Акыс — шьыбжьхьа ааигәахеит.
— Лыԥсы лшьозар акәхап, — нақәылҵеит Раиса Фиодор-иԥҳа.
— Мап, — рҳәеит џьоукы. — Уи акы лмыхьзар, сыԥсы сшьоит ҳәа даагыломызт, — иаахьааргеит лыҟамзаара.
— Раиса Фиодор-иԥҳа, бналыдҵаалар цәгьамызт, — налабжьаагеит аҳақьым. Ларгьы даахьаҳәахьачан лҿыналхеит.
— Астол архиара былымшаӡои? — дналызҵааит ашә дшынхыҵыз еиԥш, ибыхьи, бышԥаҟоу ҳәа акәӡамкәа.
Егьи амра зхы иасыз, дхьышьшьы дышьҭан деиҵасуа...
Надиа зегьреиҳа иқәыԥшу ԥҳәызбоуп. Уи ааигәоуп аусура даналага. Далгеит Тҟәаԥстәи азанааҭтә зыҟаҵаратә ҵараиурҭа. Зегьы «Наденка» ҳәа ҳлышьҭан лара.
Наденка ажәеинраалақәа, алирикатә жәеинраалақәа лыҩуан, зны-зынлагьы дгәырҩалон. Ажәакала, зыԥсы ҭоу зегь реиԥш, ларгьы илыман дзеигәырӷьашаз, дызхыгәырҩашаз. Жәаа шықәса ирҭагылоу Наденка бзиабарак дамыргәаҭеиуа дыҟамызт.
АДУНЕИ АЛАӠАРАТӘИ АДГЬЫЛБЖЬАХЕИ
«ЕВРОПАТӘИ АЦИВИЛИЗАЦИЕИ»
...Ашьыжь аусура еилашуан, амш амчыбжь иалагаман. Ус «аиқәаҵәақәа» рнапхгаҩы ҩызак дицны, ҳаӷба иҩхалеит. Ҳара ишаԥыз еиԥш, ҳчеиџьыка рԥаагалеит. Руаӡәк францыз акцентла аурыс бызшәа иҳәон.
— Сара акы еиԥшымкәа сшәыҳәоит, — иҳәеит уи, — счеиџьыка агьама жәбарц. Ҳарҭ ҳаамҭа кьаҿуп, ахәылԥазы ҳақәҵуеит, убри аҟынтә францыз ҵасла
шьыбжьхьа шәԥызгаларц сҭахуп, мап сцәышәымкын, — дҳаҳәеит уи дӷьаҵәыӷьаҵәуа.
…Афранцыз ӷба акаԥдан ихаҭыԥуаҩ Жорж Иванов диит 1942 шықәсазы Париж, аурыс ҭаацәараҟны. Минуҭқәак рышьҭахь Жорж ҳаиҭан. Аиашазы, Жорж иҩызцәеи иареи ҳԥылеит гәаартыла. Жорж изхара ҳизбомызт, иҩызцәа иааилакгьы дҳазгәдуны ҳадирдыруан.
Ус дааҩнашылоит уаҩы ҳаракык, иҿаԥшыларала дазиатәуп ззуҳәашаз.
Дшааҩналазҵәҟьа, Жорж илымҳа ихы надикылан, акы неибырҳәеит. Нас иҽыҩеиҵыхны, «здравствуите» ҳәа ихы-иҿы ихаччо, дааҳаихырхәеит.
— Шәеибадыр, ари ҳмеханик еиҳабы иоуп, — иҳәеит Иванов. Сара ишсыхәҭаз еиԥш, сҩагылан инапы ааныскылеит. Жорж ҳаибардырра даҿын:
— Ари акаԥдан, ари акомиссар, ари...
— Акомиссар!.. — иџьашьаны, иблақәа ҭырхаха, зны сара дсыхәаԥшуа, нас ҩаԥхьа атрубка зҭаргыланы аҵәца кәацә ду иқәгылаз дахәаԥшуа, акы иҳәан дааԥышәырччеит. Уи «акомиссар акоктеиль ижәуану?» ҳәа акәын иаанагоз.
— Стәыҩақәа хнажәар ҳәа дацәшәама?! — саахәмарит саргьы. Аҟырҟырҳәа зегьы ҳаибарччеит. Акомиссар ауаҩытәыҩса зегь реиԥш дуаҩуп, акрифоит, акрижәуеит, амилаҭ еилихуам, ауаҩы дтәитәуам, — ҳамаҵ зуаз «аиқәаҵәа» сихәаԥшуа, — ишыжәбо, саргьы акоктеиль зжәуеит.—Уаҳа аҽалагалара аҭахымызт, ҳаилибакааит!
Ҳара сасра уахь катерла ҳаннеиуаз, рыӷбаҟны Мадагаскартәи ареспублика аполициа ахаҭарнак дшыҟаз иҳәеит Жорж. Уи аполициа ахаҭарнак, ашәҟәқәа рзы акы иҳәаргьы, ҳамҭоуп ҳәа шәҳәа иҳәеит. Аиашазы, хәыҷык, хәыҷык моу, иаасцәымыӷхеит, акаԥдани сареи ҳагьынеихәаԥшит... Акыс, Жорж урысшәала сзыԥхьаша акы сҭахуп аниҳәа, агазеҭқәеи ажурналқәеи ҳаӷба ахьӡала ҳамҭас иаҳҭарц акәын. Иара убас урыс ҭаҭынк сашәырха аниҳәа, аҭаҭынҟаҵеи «Московскаиа особаиа» баҭлыкаки шьҭаҳхит. Аҭаҭын анысҳәа, Жорж аҭаҭын хкқәеи арыжәтәқәеи игымзар ҟаларын, аха аурыс ҭаҭын ҳәа дахӡыӡаауа, иԥынҵа надкыланы дафҩуа иҩызцәа ишдирбоз, ианакәым ҭаҷкәым ҳхәа, Жениа ари Болгариатә ҭаҭынуп иҳәеит.
Жорж ииҳәара иҿамшәо дҵааит: — Ишԥа?
— Аҭаҭын иамыхо, атаҭын атәы абеидыруеи (Жениа дахом, издыруам аанарго), ари урыс ҭаҭынуп, Жениа Болгариатәи аҭоурых ҭыԥ «Шипка» ахьахьӡу азоуп иззиҳәаз, — сҳәан, Жениа даҽак иҳәар ҳәа сшәаны, еиликаартә снаихәаԥшит.
Ажәакала, аполициа ахаҭарнаки ҳареи ҳашԥаҟалари ҳәа акәын сзызхәыцуаз, сҩызцәагьы уи иазымхәыцуа иҟамызт, рҿаԥшыларала. Ҳкатер иаҳа-иаҳа рыӷба иазааигәахон. Сыԥшызар, хыхь апалуба дықәгылан ҳара раԥхьа Мадагаскар ҳаннеи иаҳԥылаз ахаҭарнак. Ҳалаԥшқәа анааиқәшәа, изызҳәоу сыздыруам, аха ихы-иҿы неихаччан, инапы дҩахеит, саргьы иԥхаӡа сгәы акы иааимнадеит, салам иҭо, сҩахеит снапы.
Ҳанхала, аиқәаҵәа ихәаԥшуазма, ивсны ицон. Санынаивала снапы аҿынасырхеит, «салам» ҳәа сыбжьы нарганы. «Салам!» иҳәан, иҩнапыкгьы рыла снапы ааникылеит (амалгашқәа еиҳараҩык ԥсылманцәоуп). Уи аԥсра дақәгәыӷуан акәымзар, анапышкәакәақәа ас изааигәахап ҳәа дыҟамызт. Ҳаныхынҳә, снапы санкны акатер ахь сылбааиган, дышсывагылаз мацара ҳаӷбаҟынӡа ҳааскьеигеит. Ихы-иҿы разӡа дсыхәаԥшуан. Шаҟа еибаҳҳәарыз ҳбызшәақәа еилибакаауазар. Ҳааскьаганы ианцоз, иҩнапык шьҭыхны дхырхәа-хырхәон...
— Ҳа ҳахь уажәы ашәа ҿыцс иҟоу, зегьы ззыӡырҩуа шәаҳарц шәҭахӡами? — иҳәан, ҳаԥхьа астол иқәгылаз амагнитофон хәыҷы инацәкьыс нақәирӷәӷәеит Жорж.
Ажәақәа сзеиҭеиҳәарц сиҳәеит Жорж.
— О, мап, мап! — иҳәеит уи.
— Избан! — иааџьасшьеит.
— Ажәа бааԥсқәа алоуп, — дааччеит уи.
— Усгьы ҩбаҟа ажәа ирыдамхаргьы!
Ус деилаҟаца, лцәеиқәаҵәа иузадымбалоз лыҵкы еиқәаҵәа лышәҵаны дааин, адиван днықәтәеит иааҩнашылаз аԥҳәызба. Алаҳәахӡеиԥш иаалыцыҩналаз аласба, цас иауазшәа, саԥхьа иаагылан, сеиқәа анапы иамцкласуа, ахәмарра иалагеит. Аԥҳәызба лшьацәкьарақәа ырхәмаруа, лшьапы шьҭыхны ала абӷа ианықәылҵа, даҽа ҷыдак зҵамыз лыҵк кьаҿ хәыҷы амацара иаҵәахгәышьоз!.. Акыс — атропикатә шоураҟны зегьы сҵәахуеит ҳәа далагар дрыцҳахон. Уи ирацәаххыраз лхы-лҿы, икәеицеиуа аҵх лашә иалаԥсоу аеҵәақәа реиԥш, ссиршәа лыблақәа рылԥхон. Лқьышә жәпақәа анеихылхлак, иҟәаш-ҟәашӡа иаацәыҵыҷҷоз лхаԥыцқәа удмыршанхарц залшомызт. Зны-зынла лшьапы шьҭыхны аласба абӷа ишықәылшьуа, илцәықәҟьаны ианыскьыслак, аԥхӡы сықәнаҭәон, сааччашәагьы ныҟасҵон! Ашоураха, амра иашәхьоу амалгаш шьапқәа анухьыслак, аԥхӡы уқәымҭәакәа!..
— О, ари ашәа ажәақәа шәаҳәара гәаӷьылацәоуп, — иҳәеит Жорж.
— Аиашазы, «Зхы иақәиҭу Европа» иазеиԥшу ашәа ҿыцын уи. Ари ашәа акәӡан ҳара Гран-канариа адгьыл-бжьахаҿтәи ақалақь Лас-Пальмас ҳаныналала иҳаҳаӡоз. Гран-канариа Канартәи адгьылбжьахакәа иаарылукаартә излаҟоу — Атлантика иҭысуа аӷбақәа, шамахамзар, Лас-Пальмас иаанҿасуеит. Ажәакала, аокеан агәаҿы аԥсҭазаара еилашуеит. Аӷбақәа, аӷбақәа, еиҭах аӷбақәа. Иарбан бираҟ хку араҟа иумбауа?!
Хәылԥазын ҳара Лас-Пальмас ҳаннеиз. Мызкы инеиҳаны амшын ҭалашьца ду иху ауаа, адгьыл анааба акәу, аӡы аҿаҵәар ҳәа ишәошәа аокеан иалҳәҳәоз адгьылбжьаха акәу, жәҩан рҽаласа игылаз аҩнеихагылақәеи, еиуеиԥшымыз ацәашьыркырақәеи, ҵҩа змамкәа еилысуаз амашьынақәа рылашарақәеи уҳәа ракәу, аԥсабара уамашәақәа иԥшӡан. Уаҟа милаҭ хкыс иумбара, бызшәа хкыс иумаҳара иарбану! Иара адгьылбжьаха иахьа иаԥшәымоу испаниаа рнаҩс, егьырҭ
иаланхо амилаҭ хки, аҳаирпланқәеи аӷбақәеи ирҭыҵуеи анрыцлалак, адгьыл хәыҷы злаӡаамҟәрылозеи уҳәап! Урҭ зегьы еидызкылоз абри «ашәа ҿыц» акәызшәа, иқызы-қызуа ақалақь иалаз зегьы рыхәда ихшьыз амагнитофон хәыҷқәа ирҳәоз иаракәӡан.
Араҟа «Зхы иақәиҭу Европа» ишаҭаху аҽаанарԥшуеит. Уи аҽшаланарҵәо убартә иҟоуп Индиатәи аокеан иалагылоу Мадагаскартәи адгьылбжьахаҟынгьы. Уи убартә иҟоуп зшьапқәа аласба абӷа иқәҵаны итәоу амалгаш ҭыԥҳа лылагьы!.. Жорж дҭаацәараӡам. Иара Жорж иҳәан еиԥш, «илзиуазеи аԥҳәыс, аӡӷабцәа маҷума, Африка баӷәазацыԥхьаӡа иҟоуп зеиуа хкы уҭаххалакгьы».
— Ари уажәы аканикулқәа лымоуп, дқәыԥшуп, Африкантәи ҳхынҳәаанӡа сгәы лмырҿыӷьырц дышьҭысхит, — дцәажәон Жорж, иажәақәа ҵакык рымаӡамкәа. Апропаганда зыҟаиҵарызеи, лабҿаба иубартә иҟоупеи! Уи иахьатәи иԥсҭазаара, иҭахрақәа, ицәаныррақәа ишиҭаху амҩа риҭоит, ихы дақәиҭуп... Ацәеиқәаҵәақәа «анцәа» изишаз, арҭ ргәазыҳәарақәа нарыгӡаларц, рымаҵ руларц, рыблақәа хҩаны, имхәыцӡакәа аԥсабара ирнаҭаз зегьы ашкәакәақәа ирызкызарц, ирылаҭхаџьрацоуп ҳәа дхәыцуеит Жорж. Мадагаскар излаҭхаџьша ыҟоуп, дара амалгашцәа рзы егьыҟам акәымзар.
Мадагаскартәи амали уантәи Индиаҟа амҩа алхреи еимакны 18-тәи ашәышықәсаазы Франциеи Англиеи ӷәӷәала еидыслеит. Аха усҟан аҩтәылак реимабзиареи аҭыԥантәи аџьажәлар рықәгылареи ирыхҟьаны, аколоннатә хықәкы зынамӡеит.
Ацәацқьақәа «рцәанырра ҟәымшәышәқәа» иахькылыргоз лбон азоуп атәыла акралԥҳәыс Ранавалона  (1828 — 1861) европаа зегьы атәыла изалылцаз, аҳәаанхыҵтәи ахшыҩрҵаҩцәа мап зырцәылкыз, абаӷәазахь икыдгылоз атәым ӷбақәа ирҭыҵуаз ауаа ақалақь ралалара аҵыхәа зԥылҵәаз...
Аха Европатәи «ацивилизациа» иаратәы ҟанаҵон. Уи еичырчарала, чарҳәарала, бџьаршьҭыхрала уҳәа,
ишакәхалакгьы адгьылбжьаха анапаҿы аагаразы акгьы иацәыԥхашьомызт, акгьы мап ацәнакуамызт. 1861 шықәсазы Ранавалона  лыԥсҭазаара лалҵреи, лҭыԥан иқәгылаз Радам II имҩаԥигаз аԥсахреи ирыхҟьаны, Франциа иаҭаххалак Мадагаскар иаланагӡо иалагеит. Уи иҟаиҵаз аԥсахра Мадагаскартәи аџьажәлар бџьарла рықәгыларахь икылнагеит. Усҟан иара акрал ихаҭагьы дыршьит. Уи ашьҭахь акраамҭа бжьысит, аха «ацәа-цқьақәа» ҭынч изтәомызт. Чарҳәарала амалгашцәа дара-дара еичдырчан, 1890 шықәсазы атәыла «еиқәдырхарц» адгьылбжьаха абомбақәа алажьуа, ишакәхалак Франциа анапаҿы иаанагеит. Уиаахыс шаҟантә ахақәиҭраз ажәлар хацәынмырха ҳәаҭыхла иқәгылахьоузеи, шаҟа шьа аокеан ихҭәалахьоузеи!..
Есымшааира зымҽхак ҭбаахо асоциализм ашәахәақәа иаҳа-иаҳа рҽырҟьо иалагеит аҩбатәи Адунеитәи аибашьра ашьҭахь. Адунеи зегьы аҿаԥхьа зҽыҩеиҵыхны игылаз Асовет Еидгыла ахыԥша наӡон инаскьагаӡоу адгьылбжьаха аҟынӡа. Аибашьра ашьҭахь аӡыҭра иалагаз аколониатә ҵааршәыра амилаҭқәа жәпакы рылақәа хнатит. 1958 шықәсазы Мадагаскартәи адгьылбжьахагьы республиканы иҟалеит. Уиаахыс есышықәса октиабр 14 азы имҩаԥыргоит араҟа ахақәиҭра амшныҳәа...
...Ашьақартә плантациа афирма ахаҭарнак иоуп аџьашьахәҵәҟьа зҳәаз... «Ҳара ҳаныҟам аҽны амалгашцәа лкаԥсы ицеитоуп. Ҳара иахьаҵәҟьагьы ҳақәҵуан, аха нас ирыԥсыхәоузеи арҭ!» — ҳәа даара «ирыцҳашьаны» дрыхцәажәон уи. Иаԥхьа зыфҩы лаҳа-лаҳауа иқәу ауҭраҭых, анаша, апомидор, иуҿаҷҷо ацитрус шәырқәа, ананас, афиник, абанан, иԥхаҵәы-ԥхаҵәуа дызхатәоу акәац шшаԥасала, абрынџь (уи хадара злоу акыҭанхамҩатә культурақәа ируакуп), аџьықәреи, ашьақархәҵәы... Мамзаргьы игәеисыбжь еицамкырц дназҿыхәало акаҳуа еиқәаҵәа, ашша дыхнамхырц иижәуа акониак, аҩыцқьа, игәырҩахаршҭгоу аҭаҭын уҳәа шаҟа хкы, шаҟа рылицәцәаауа реиқәыԥхьаӡара уадаҩуп. Урҭ зегьы кажьны дцон, аха излихуа амалгашцәа
«рыцҳаишьоит!» Арҭ зегьы аԥшәмацәа ирыджьыланы илықәҵыр, «ирыԥсыхәозеи» амалгашцәа!..
Иахьа ихәымгашьаны иааигәара идимыртәало, аха зышьхәа иқәыргьежьааны имаҵ зируа «аиқәаҵәақәа» ааныжьтәыс иқәшәар, дшыҟало аҳәара уадаҩуп...
Аҩбатәи адунеитә еибашьра ду ашьҭахь Америкатәи акапитал Мадагаскартәи аекономика аҽалагалара аҽазнакит. Аиҳараӡак уи аҽаҟьоит атомтә енергиаҟны хадара злоу — уран, графит уҳәа ашьхатә малқәа рыҵхраҟны.
Ари адгьыл акырӡа ишыхароугьы, Испаниеи, ФРГ-и, Израили ркапиталистцәа рнапқәа нарыгӡеит. Мадагаскар зхы иақәиҭу республикоуп!.. Макьана досу ииҭаху алеигӡоит, иқәынхо ииҭаху рылаигӡоит. Ареспублика аҿаԥхьа шаҟа зҵаатәы ӡбатәны ишьҭоузеи?!
Атәылаҿы хадара злоу ҩ-партиак ыҟоуп. Напхгара ҟазҵо — асоциал-демократиатә партиа (СДП) еиҿкаауп 1956 шықәса рзы, уи еиднакылоит миллионҩык инареиҳаны, уи анапаҿы иҟоуп акьыԥхь, арадио, ателехәаԥшра...
Ааглыхра ласы аҟны иреиҳаӡоу анаплакқәа ируакуп абасырҭатә фабрика. Уи ашықәсан 2,Ҳара уаҳа зда царҭа амам Аладатәи Африка ҳаваҵәины, Индиатәи аокеан ҳанхыла инаркны, ашьақартә плантациа «Сосумов-Амбилобе» афирма адырра аҳҭеит, ҳнеимҭаз рреспублика абираҟ ҳԥыргаларц. Аха уаҳа умԥсыхт! Афирма ахаҭарнак-афранцыз — иарбан республикоу ҳәа, дызлачо атәыла иқьышә иқәҵаны, абираҟ ҳаԥгалара аҭахны имԥхьаӡеит. Уи, хымз инареиҳаны адгьыл зшьапы ықәызмыргылацыз ҳамшынуаа аҟәарахьы рышьҭразы ҳашхәақәа лаҳашьҭыр ҟалару ҳәа
ҳаниазҵаа: — изымуада, сара соуп ара иаԥшәымоу, — ҳәа иџьашьаны дҳахәаԥшуан. Ҳаргьы иара дџьашьаны ҳихәаԥшуан! Малгаштәи ареспубликаҟны уи атәыла абираҟ шьҭымхкәа аӡхгылара ҳанамыс иаҵанакуамызт, амшын закәан ҳзеилагомызт. Уаҟа Жорж дҳацхрааит, ианиаҳҳәа ҳажәа ҩбамтәкәа, рыӷба аҟынтәи иҳаиҭеит — амшын ҵас нарыгӡеит.
Рбираҟ ҳаӷба амазгәыҭ ахь ианышьҭнахуаз, абаржамҩаԥгаҩцәа, афирма аусуцәа аиқәаҵәақәа рыбла рхаччон, ргәы ҭгәырӷьаауан. Аиашазы, урҭ ҳаӷбаҟны ахақәиҭра рыман, идҳарбон акиносахьақәа, иазыӡырҩуан арадио, ирыхәаԥшуан ажурналқәа, агазеҭқәа. Ашьыжь знык аӡы ирны, абаржақәа рыманы ҳаӷбаҟны ианааилак, изыруаз аӡы хәылԥазынӡа иҭабон, даргьы гәырӷьаҵәа, акурорт аҿы иҟоушәа, ҳаӷба иҭан. Ссиршәа иубаша, Мадагаскартәи аӡиасқәа, аӷбақәа зҭаныҟәо аӡиас дуқәагьы налаҵаны, аӡынразы (ииун мзазы!) иҭабоит, иаҳа ианшоуроу аԥхынра (ианвар мзазы) иҭабаӡом.
Ажәакала, ари адгьылбжьаха аԥшәмацәаҵәҟьа ҳаӷбаҟны ахақәиҭра рыман, аҳауа цқьа лбаардон. Дара рзыҳәа ҳашәқәа аартын, еиуеиԥшым асувенирқәа, амедицинатә цхыраара, ирҭаху ахәшәқәа роуан...
Рыԥшәма шкәакәа дшырбалак, ашәҟәқәа, асувенирқәа рыкәа иҭарҵон. Ҳара ҩажәаҟа мшы ҳгылан. Урҭ аусуцәа лассы-лассы ирыԥсахуан. Ианырыԥсахуаз„ ацара рҭахӡамызт: — Араҟа аус ааулоит! — ҳәа ишыӷьаҵәыӷьаҵәуаз, ирыман ицон. Избанзар, ашкәакәа иажәа ажәан, хырԥашьа амамызт.
...Зхы-зҿы еихарӷәӷәа Жорж ишә иаалагылаз, инапқәа игәы иадкыланы дхырхәо, ажәақәак неиҳәеит.
— Ҳхалап асалон ахь, ҳхәы рхиоуп, — дҩагылеиг Жорж.
— Бзиала шәаабеит, шәхала! — ҳәа деихаччо даҳԥылеит уи аӷба акаԥдан.
Ишырҳәо еиԥш, аҵыс хшы инаркны, афатә-ажәтә иҟамыз арбану! Ахалаҭ шкәакәа иагәылҳәҳәоз амаҵуҩы-еиқәаҵәа даҳхагьежьуа, акы го, даҽак ааго, ҳамаҵ иуан.
Аԥшәмацәа, Жорж дынрылаҵаны, акониак ҿамҩа-ҿамҩа инаҿыхәон. Ҳаргьы усшәа ныҟаҳҵон, аха ҳҩыза Жениа ифырџьан аниҿихуаз, ицәаԥштәхәы еиҭеикуан. Уи акониак зҭаз аԥаҭлыка иблақәа адырҟацаланы — уаргьы-саргьхандаз иҳәозшәа акәын дшахәаԥшуаз! Уи гәаҭаны акәу, Жорж дыхәмаруа иҳәеит: — Уажәааигәа шахтала Америкатәи ныҟәаҩык ҳаӷбахь дхалеит, абылтәы иаҳҭарц. Сшоурысыз анидыр, дсыҳәеит аурыс уаткажәшьа исырбарц. Аурыс уаткажәшьа шыҟаҳҵоз ԥшьынаԥха дҳәазаны ауп дышцаз! Афранцызцәа ракәзар акрыфан — аҵәыцак аҩы ржәуеит, крыфаншьҭахь — акаҳуеи акониаки, афранцызцәа арыжәтә ржәӡом, аха есқьынгьы ижәны иҟоуп! — дыхәмаруа ҳаҵәцақәа ирҭәуан. — Уи Америкатәи аныҟәаҩ уаҳа урысҵас ауатка ижәит ҳәа уаҩы иаҳарым! — ҳааибарччеит.
— Хәмарҷыда, саргьы сгәы иҭоуп аиахта аахәаны мшынла адунеи сакәшарц, уи иҟоу аԥсшьарақәа иреиӷьуп.
— Аиахта ахә мариазар акәхап, — назгәеиҭеит Мураҭ Шәлиман-иԥа.
— Мап, усҵәҟьагьы имариам, аха сара суалафахәы азхартә иҟоуп!
...Ҳаиԥырҵымҭазы Жорж исҭаз, урысшәала иҭсыжьыз сышәҟә хәыҷы «Живаиа вода» аанкыланы: — Ари еиҳау ҳамҭа сара сзы иҟам, ҳаиқәшәара, ҳаибадырра иадырганы ҳамҭас иудкыл! — ҳәа амаҵуҩы-еиқәаҵәа иикыз акаҵкәыр ахь снахьаирԥшит.
Ҳара ҳаиԥырҵуан, ҳамҩақәа хазы-хазын.
... Аҽны Ҳсовет конституциа амш азгәаҳҭон, сахьынаԥшуаз избон зышьҭа еимаҳауа ицоз аӷба...
«ААМҬА – ԤАРОУП...»
Иахьа мҽышоуп. Еилыхароуп. Аамҭа ҳалаԥш ахьӡом; Амчыбжь ниаҟьа ицеит. Ишԥасҭаху сышьҭахьҟа инсыжьыз сыуаажәлар ҭынч срызхәыцырц, Аԥснытәи
аԥсҭазаара схаҿы иаазгарц. Ихашәҵару, уи азхәыцха соуам.
Ашара амраӡакәа, амра цәҩежь ду, ишәсырбап аҳәозшәа, ацԥхьқәа назқәыԥхаз апалуба иаха иақәнауз аӡаӡа алҩаҵә ахылзза ақәырбара иаҿын. Аҭӡы икыдҷаблаз асааҭ снахәаԥшит, быжь-сааҭк ыҟан. Сыбла иаахгылеит ҳаҩны. Ахәыҷқәа уажәы ацәа хаа иҭахәхәа иалоуп... шьыжьтәи ацәахаа. Издыруада, иҿыхахьазар, мшәан уажәы меридианк аҟны ҳаицыҟами, ҳаамҭа акоуп. Амала, агылара рцәыуадаҩзар акәхап, хьҭамкәа иҟам, декабр мза ӡынрами!
Ашара саҵагыланы сҩагылеит. Аӷба аԥырсал иахагьежьуа, адгьылбжьаха-ссақәа ирыбжьагылан.
Надиа дԥыр-ԥыруа шьыжьхьа архиара даҿын. Слалбааит какалк скырц. Сыԥшызар, иацы ԥсыӡкра ҳазгаз акатер ҳаӷба иаадгылт. Арацәаххыреиԥш иааҭыҵыз амалгаш ҿааиҭит: — Шәааи, шәааи, ишәзыԥшуп!
Мураҭ Шәлиман-иԥеи, Николаи Фиодор-иԥеи, сареи ҳаашьҭибахын ҳҿынаҳхеит. Аҟәара аҟнынӡа кыр набжьан. Иҩаскьаганы иӡыхгылаз даҽа ӷбак аҟны ҳназыԥхьаз афранцызцәа урҭ ҳнарыдгылеит.
— Оо, бзиала шәаабеит, бзиала шәаабеит! — рыбжьы ладырган, зеиқәа кьаҿқәа ҟәаш-ҟәашӡа изшьаҵаны хыхь апалуба иқәгылаз афранцызцәа ҳашҟа рҿылархеит.
— Ари аглиссер ахь ҳаиасып, — ҳнахьадырԥшит иныҵԥраашашәа ҳнаҩс игылаз аглиссер ашҟа. Егьи, уаанӡа ҳназгаз акатер, амал зықәҵаны Франциаҟа идәықәырҵоз аӷба иаҭахызар акәхарын. Ҳанынҭала, ҳаманы инаҵҟьеит, ахыкәалаа ашьҭоуҵар иахьымӡо, аӡы еиҩырссо. Минуҭқәак рышьҭахь, лаӷырӡушәа икәеикәеиуа хазхыз аокеан ҳашьҭахьҟа иааныжьны, анышәаԥшь ланагозшәа аокеан иалалоз ӡиас хәашь дук ҳанхылеит. Уи амҩашь амшцәгьа, аҩарқәа идырхәашьу, иара ус ҟазшьас иамазу, ақашь еиԥш иҳантеиуан.
Аҟәараҟны иаҳзыԥшыз рмашьынақәа ҳанрықәдыртәан, адәы ҳрыманы инықәлеит. Урҭ ахьыццакуаз
здыруада, адгьыл рҽықәыриааны инеиуан, извысуаз ашәаԥыџьаԥ улаԥш иҵамшәо.
Ус ҳнагәылалеит наҟ-ааҟ мшынҵас ицәқәырԥоз, уаҩытәыҩса инацәа изаламыркьакьо ижәпашьшьыраз ашьақартә ҽаҩра иаҵәара. Цыхәаԥҵәара змам ари ашьақартә плантациа еиҩырсса-еиҩырсса иагәылгаз ажрақәа ӡыла иҭәын.
Знык иаанҿасыр, уажәада изымбацыз ашьақар хәҵәы зеиԥшроу ҭынч снахәаԥшырц цәгьа избомызт, аха амашьынақәа рныҟәашәа еиҳа-еиҳа иацырҵон. Аамҭа ԥшым, аамҭа иацныҟәозароуп. Иахьа ирзацәымгаз уаҵәы ирзацәгом. Ҳнавҟьеит аплантациа ахәшә ақәҭәаны илатәаз аҳаирплан.
— Ари ашьақар ахәҵәы иаԥырхагоу ахәаҷамаҷа арыцқьауеит, — назгәеиҭеит аԥсҟы зкыз Гари даасыхәаԥшын. — Араҟа, — иҳәеит уи, — быжьшә нызқь гектар инареиҳаны иҳамоуп. Шықәсык хԥа-ԥшьба ҽаҩра ааҳрыхуеит. Арҭ амалгашцәа аашьаҩцәоуп, аусуразы рыбӷа ԥҵәоуп. Адгьыл аалыҵ акырӡа иҳаракхаразы, ҳкомпаниа уажәы механизациа азура ҳаҿуп, аа, уажәы ишәсырбап, — иҳәан, ҳрыманы инҭалеит рмеханизациа апарк. Уаҟа еилагылан еиуеиԥшымыз амашьына хкқәа.
— Ари аҩыза макьаназы акоуп иҳамоу, — дыхәмаруа ҳнадиргылеит еихҳәа-еиҵҳәа игылаз «акомбаин-универсал».—Абри ауп гәыӷырҭас иҳамоу. Ари даара иҳәатәхаҵаҩуп, иааҳҭаххалак аусутәқәа ҟанаҵоит, — аган днас-насын, — ишԥаҟаҳҵари, атехника иашәышықәсоуп! — дааччеит уи.
— Ари ҳфабрикоуп, — ҳанҭаиргылеит апарк анаҩс еихҳәа-еиҵҳәа игылаз афабрика ашҭа. — Уажәы аремонт иқәгылоуп, — иҳәеит аҩнуҵҟахь ҳаҩнагало. Махәҿала аус зуаз зегьы амалгашцәа ракәын. Урҭ амра иамблыр ҳәа ишәозу, рҽеилыхны рус иахагылан. Анџьнырцәа ирхагылаз — «ацәацқьақәа», ишәырҭаҭаха, ицырцыруа атропикатә маҭәа ласқәа рышәҵаны иҟан. — Унарԥырҵыр, арҭ аиқәаҵәақәа акырҟарҵараны иҟоума, ишгылоу аҽқәа реиԥш ицәоит!
Дырҩегьых амашьынақәа ҳнарҭалан, ҳрыма рҿынархеит.
— Ари аклуб, ари ашкол, ари аџьаама, арҭ зегьы ҳара ҳауп изыргылаз, — ҳәа аԥша зҵышәшәоз атропикатә хыбра лаҟәқәа ҳраҩган ҳашнаргоз, шьақар ҵиаала еибаркны игылаз ақьала ҳнавалеит.
— Ари ҳара ҳҟны аус зымуа идыргылаз џьаамоуп! — инеибарччеит.
Наҟ-ааҟ унацәа узрыламыркьакьо, акәытҵарақәа реиԥш, еиварыԥхаа еивагылаз аҩныссақәа хаҳә бетонла инеибеиԥшны ичаԥан. Рышәқәа аартын.
— Арҭ ҳара ҳаплантациаҟны аус зуа ирызҳаргылеит, аус ахьынӡаруа иҩноуп, иаҟәыҵыз имаҳхуеит, — Гар иҳзеиҭаҳәара даҿын. Зцәеи-зыбаҩи еикәыршаны урҭ аҩны ссақәа рышәқәа ирылатәаз, зықәрахь инеихьаз аҭакәажәцәеи, алыгажәцәеи, ахәыҷқәеи рыԥхашьарақәа хҩоуп, уаҳа акгьы...
— Гари, излоуҳәаз ала, шәынхамҩа зегьы иаарласны механизациа азухоит, нас асҟаҩык-нызықь аусуцәа ишәымоу абацои? — снаиазҵааит амашьына аԥсҟы зкыз.
— Сеидру, уи дара ирусуп, рыԥсадгьыл аҟны иҟоуп, рхатәы республика рымоуп, — ижәҩахырқәа дҩарыхеит иааџьашьаны.
— Аиеи, аха ари адгьыл чашәра ишәымпыҵаку?
— Уи дара иртәуп, — иҳәеит имырхьаацәакәа. — Ҳара ҩажәа шықәса рыла ҳақәҵуеит, ҩажәа шықәса ҳәоуп ҳаилаӡаны ҳшыҟоу, — ицәа дынҭасын дааԥышәырччеит, ҩажәа шықәса рышьҭахь ирзаанхо аабап иҳәозшәа.
— Ареспублика ҟаҳҵароуп, ахақәиҭра ҳауроуп ҳәа хааглыхрақәа зегьы национализациа рзура ианалага, ҳақәҵны ҳцан...
— Нас, нас!.. — иааџьасшьеит.
— Нас зегьы рцәеилаҳауа ианалага, реиҳабыра аҳәара иҟарҵаз ала ҳаиҭахынҳәит, — ихалашон ихы-иҿы.
Уажәы ацәа иалоу аашьаҩцәа ҳәа дызҿу, уахгьы-ҽынгьы рымаҵ зуа амалгашцәа даҽа ҩажәа шықәса
ацәа изалымҵришь?! Ҩажәа шықәсамоу, иара уажәгьы рлакҭа иҵубаартә иҟоуп агәаӷ, ашьоура... иааилаҩ-еиласрахар?!
Аха ус ак ҟалар, деиҭақәымгәыӷуа дыҟам 1947 шықәсазтәи ахҭыс аҩыза. Усҟан иҟалаз амилаҭ-хақәиҭтәратә ҵысра ахәаҽра иазкын Франциатәи аимпериализм имҩаԥнагоз ахәымгара. Ажәлар рымч еидкыламзаареи, икәадаз аиҿкаареи, абџьар зымхареи уҳәа ирыхҟьаны, Франциатәи аиҳабыра ицҟьа-шәҟьа иқәырҵеит 1946 шықәсазы ари атәылан еиҿкаахаз адемократиатә ҵысра апартиа — аполитикатәи асоциалтәи реформа апрограмма зҿаԥхьа иқәзыргылаз апартиа. Иара убас аџьамыӷәацәгьа иҭанаргылеит Мадагаскар аҟынтәи Франциатәи апарламент ахь иалхыз адепутатцәа. Имаҷҩуп Мадагаскартәи аџьажәлар рыхьчаразы Франциатәи адемократиатә мчқәа рахьтә акнаҳара зхы ацәызгаз ауаа. Уажәы Гари арҭ русушьа игәаԥхом, иҟәнишьоит ируа алҵшәа.
Гари ихәыҷы дааџьоушьартә дхәыҷ бзиан. Уи иаб имашьына дҭыҵыр, иан лтәы дынҭало, ҽазных иара имотортә машьына хәыҷы дақәтәаны дҳаԥхныҩло ҳахьцалакгьы дҳацын. Уи иҭахымкәа дыҟамызт анҭ зшьапқәа хырҟьаҟьа, зымгәацәақәа ҳәаҟьа-ҳәаҟьаӡа аџьмақәа ирыцыз, ма аԥсыӡкра ицоз драхәмарларц, дрыцзарц, аха уахь дхьадырԥшуамызт, иаргьы ицәа ианыруа дҟалахьан урҭ аиқәаҵәақәа ишрахәмартәымыз, ишеиԥханагьлацәамыз.
— Маҷк ҳаԥсы неиҭаҳкып! — иҳәан, ҳаԥшәмацәа руаӡәк иҟны ҳнымҩахырган, фырџьанқәак аанкыланы, амҩа ҳаиҭанықәлеит.
Ҳрышьҭагыланы ҳҩеиуан, зда рымамыз рымаҭәа шәҭ-хышәҭқәа рышәҵаны, еилагьежьуа еицыкәашоз ауаа. Абыкь азырҳәози адаул иасуази рыда зегьы ҳәсақәан. Реиҳараҩык рыԥшқацәа рызқәа икыдҿаҳәалан, аха иқәҵәиааны икәашон, ишәаҳәон. Ахәыҷқәагьы маҷымкәа ирылан. Рцәацәҩыча ҭбаақәа шәҭылаҳаны, асааранӡа илеиуан. Зегьы гәырӷьон,
еибарԥон, изеигәырӷьоз здыруада, амҽыша ԥсшьара мшуп ҳәа акәзаргьы иудыруеи?! Акыр ҳрышьҭагыланы ҳцон, дара ааҳәынгьы иҳахәаԥшуамызт. Дара рус акәын издыԥсыланы изҿыз. Ашьыжь ҳазвысыз рџьаама кьачахь иааҳәны рҿанынарха, ҳнарывсит.
– Абраҟа ҳҳәаа нҵәеит, — иҳәан, ҳаҩҭыҵит ананасҭра ахықәан иааникылаз амашьына. Рад-радла, иҽыгә-ҽыгәӡа ирыԥхны иҭагылаз ананас аҿыхра ада ус амамкәа иҭагылан. Ҳиманы дынхылан, адацқәа лыҵахыжәжәа-лыҵахыжәжәаны еидарак ааиган, ҳмашьына ашьҭахь инҭеиҵеит, шәҭыԥ аҟны шәаннеилак шәнацҳап ҳәа. Атропикатә ҵиаа кьачақәа ҳнарылсын, шәаԥыџьаԥраны, маӷраны ҳнылалеит. Аҵлақәа рымҵан акәыт шьапқәа рыҵагылоушәа игылаз ақьала ҭшәақәа анхацәа хырқәақәо ирыҵатәан. Ахәыҷқәа ҳәынтаԥс-ҳәынтаԥсӡа ихәмаруан. Ана-ара абна шәырҵлақәа игылаз икәамԥаӡа ашәыр рҿан. Уаҟа иҟан алимон, акаҳуаҵла уҳәа еиуеиԥшымыз ашәыр-цитрустә ҵлахкқәа. Шьақар бӷьыла еибыҭаз ақьалақәа ҳанаарывала, ачықьрақәа ирылаиаз алажәқәа наҳаишырц рыҿқәа анааихырх, рыцламҳәақәа ҿыҩрызшәа, рыбла млашьқәа ҭраа иҳахәаԥшуан. Агылара усгьы ирылшомызт, даргьы рҽазыркуамызт.
Урҭ ҳнархыкәшан, иџьашьахәыз атропикатә ԥсабара хнагәылалеит. Адәҳәыԥшқәа ирықәыз ашьамаҟа, арахә улаԥш нарыдымхаларц залшомызт. Ажәқәа рычыргә ргәыҵаӡомызт. Урҭ Зебу ҳәа изышьҭоу аԥстәқәа, ртәыҩа цәырԥсақәа шиашоу ԥхьаҟа иԥшуоуп рхы ишахагылоу. Рыхқәа рыҵацаланы иахьықәу, рааигәара анеира уацәымшәарц залшом. Уаанӡа амалгашцәа ҳаӷбахь «ченџь» ҳәа метрак инеиҳаны, 12-15 ҵәыца зҭаӡоз аԥаҭхь ыршақәа инаргоз зхагылоузеи ҳәа сыҟан! Аа, адәы иамкуа еилыӷраа-еилыӷрааӡа иахьықәу.
— Арҭ ҳара ҳферма иатәуп, — иназгәеиҭеит ҳамҩаԥгаҩ.
Ҳиманы длавалеит улаԥш рхьымӡо, еиуеиԥшым ашәыгақәа рыла иқәҵаны, адгьыл иқәиааз ашьац еиԥш,
рыхәдақәа ҭҳәаны, инаҳзыҭрысыргьы цәгьа ирымбо, ицәыцәыз аҟызқәеи ақәачақәеи.
— Ари ҳаԥсаатә фермоуп. Наҟ, — инапы наирххан,— акәытқәа, арахь ашәишәиқәа.
— Арҭ зегьы ирхылаԥшуада, изыхьчода? — зкалҭқәа ҵыркәакәа рхәы рызҭоз аҳәса еиқәаҵәақәа срыхәаԥшуа ҿаасҭит.
— Изфо дҟалар, изыхьчо дшыҟаларыз! — дааччеит Гари.
Ус иԥсабаратәу атропикатә баҳчара ҳлыҵалеит. Ашәаԥыџьаԥ, ашәҭҵлақәа, ацитрустә шәырқәа уҳәа рыфҩы лаҳа-лаҳауа — џьанаҭ кәакьын. Ашьац иаҵәара ҳаннылагыла, Николаи Фиодор-иԥа изымычҳазт, днылаиан днылабылгьеит. Ҳәарас иаҭахузеи, шықәсы ҩынҩажәа амшын иху аҭаҳмада, ҳмеханик еиҳабы, ихәыҷра игәаламшәакәан дыҟам.
Саԥхьа иаацәырҵит Гарԥтәи ҳамӡырха. Ишԥасҭахыз сшьапқәа хырҟьаҟьа анылалара!
Ҳнарыҵалеит рбыӷьқәа ҟьаҟьа-ҟьаҟьаӡа ажәҩан зҽаласаны еидҽырбалоз ҩ-ҵла ҭоуӷанқәак. Сыбла ихгылон Аҷандара, Мидара адәы иқәгылоу аҷандарқәа.... Аха арҭ урҭ раасҭа ҩынтә-хынтә ишәпан, насгьы ршьапқәа ҭыблаамызт, рцәақәа пашә-пашәӡа, иара зашҭа иҭагылаз аԥшәма — ашвед иҳәашьала, напымыӡәӡәа узыркьысрымызт. Ҳныҵалеит аллеианы инашьҭыз акаламҭра. Урҭ ассақәа ирыҵагылаз рыла ишкаламыз умдыруазар, егьырҭ рышәпара злаҟаз ала, здаҟам аиаҳәа зрылымҵыхуаз! Ҳаԥхьа игыланы инеиуаз аԥшәмацәа руаӡәк дҩеихан, дҩықәгылеит абаатә чуан ду еиԥш иаԥхьа ишьҭаз. Ишьҭанеиуаз длаҟәӡаны ҵаҟа алаба анынцәыҵаикша, ахахәда зцәыҵаҵәахыз акәалӡы жәпара ду ахы ҩкылнаҳәан, даманы иҩышьҭыҵит.
— Акәуа! — ҳааибарччеит. Уи иаважьыз аҩыза аҽырԥсны итәан, арбаӷьи арцынеи ракәхарын. Иҵегь ихәыҷқәазгьы ҩба-ҩбала еиватәан. Урҭ иҷыӷра-ҷыӷраӡа ақәачақәа рхагылан. Ссиршәа ибатәыз урҭ акәуақәеи ақәачақәеи реицыҟазаара акәмызт — дара ақәачақәа
рыԥштәы, рсахьа акәын. Ари ашвед иакәын араҟа «ацәацқьақәа» еиҳабыс ирымаз, имҩақәызҵоз. Уи иҟны акәын зегьы иахьыртәарҭаз, иахьыргыларҭаз, аусқәа ахьырыӡбоз. Ҩбаны еихагылаз идача лаша, ашҭа иҭыԥраарашәа иласӡа, ицқьаӡа иҭагылан. Ҳрыманы иҩхалеит азал ҭбааҭыцә ашҟа. Аҩнуҵҟа музеин, уаҳа ак узҳәарымызт, аекспонатқәа рхиан ари адгьылбжьахаҟны иԥшааз ажәытәӡатәи аԥҵамҭақәа рыла.
— Абри ҳамҭас ҳахьӡала, — ихаҳәхахьаз ԥсыӡк, иекспонатқәа иаарылхны, саԥхьа иаақәиҵеит аԥшәма.
...Иаақәдыргылеит афырџьанқәа, аҵәца ҳаракқәа, акониакқәеи авискиқәеи шәзеилаҳауазеи ҳәа, аҵаа рхьшәашәагақәа рываргыланы. Адәахьы шоурак ыҟаӡамшәа ихьшәашәаӡа ҳзыҩнатәоу азал аҟны ҳназыцҳаша ак ҳамазар зыԥсази, аха иааг! Амла ҳадыргома? Рыбла ихызбаалон сҩызцәа. Фырџьанқәак аанаҳкылан ҳлалбааит.
— Аброуп ҳкультуратә центр! — иаахәмарит аӡы зҭаҽҽоз абассеин ҳаннавала. Иаакәыршаны игылан аспорттә плошьадкақәа, атропикатә ҩны ласқәа, абарқәа, акрыфарҭақәа, абиблиотекақәа уҳәа культурала аамҭа ахгарҭақәа.
Инеиҵыхыз абассеин хыџьараны ишан — ахәыҷқәеи„ ахбыџқәеи, адуқәеи рзы рҵауларақәа хазы-хазын. Аӡы мҟьашьырц азы, рҭаларҭақәа раԥхьа апрофилактикатә ҭысырҭақәа ҟаҵан. — Ари зегьы иаҳзеиԥшуп, — иҳәеит руаӡәк.
— Ишԥа? Амалгашцәагьы?
— Аиеи, аха змоу зегьы рзын, — дааҳҿаԥшын, — ԥштәыла аӡәгьы деилаҳхӡом, — нациҵеит, ҳаӷбаҟны анҭ аиқәаҵәақәа аажәгар, сгыланы сцоит хәа зҳәоз ауаҩ.
— Амала, дара рхаҭақәа ааиӡом, — назгәеиҭеит даҽаӡәы. Иааиӡом, ааиха рызҭада, аус здыруада?! Уи ҳнавсны абиблиотека ҳнавалеит. Абарҵан акаламтә креслоқәа ирықәтәаз аҿар ҳанынарывала, адруҳәа иҩаҳхаҵгылан, инаҳаихырхәеит.
Ари аҳҭнықалақь хәыҷы аҟны инеибынеиԥшны, ишшәыр-шшәырӡа, еиварыԥхаа игылаз ашәаԥыџьаԥқәа
ҳрывсны ҳашнеиуаз, шҭакы агәашәқәа аадыртын, ҳрыманы инҭалеит.
— Бзиала шәаабеит, — аброуп сара сынхарҭа, — иҳәан ҳаԥхьа дгыланы иҿынеихеит иахьак иҳацыз Гари. Ҳшынҭалазҵәҟьа иԥаны иниҽхьныԥалаз амаамын азқәа инапы нықәишьын, акы иҳәеит. Ахы аашьҭнаԥаан, ишшапаӡа инагылаз апальма ахьышәҭҳәа иҩыхәнеит.
Нас иҟәаз-ҟәазӡа иалакнаҳаз амҟәыбақәа ҿыхны иҳамҵанажьит. Гари рыхқәа ааԥиҟҟан: — Шәнахәа,—иҳәан иааҳиркит, иаргьы акы неиҿеикит. Икарауараха иҟаз ҳаргьы ихьшәашәаӡа инаҳҿаҳкит. Сыбла иаахгылеит иацы адгьылбжьаха хәыҷы аҟны аӡба ҳанынҵәоз ҳазҵаԥшуаз апальмақәа. Урҭ ирҿаз ас ишыҟаз аадырыр, ус ҳамазма! Ари акакан шәаанӡа ахш рыжәтәқәа иреиӷьу рыжәтәзаап. Ҳныҵалеит ихьшәашәаӡа иҟаз азал.
— Шәтәақәа! — рҳәан, ачанахқәеи ачқьыԥқәеи рыла ирхианы игылаз астол ахь ҳнарыԥхьеит.
Иахьа иҳацыз иԥшәмаԥҳәыс ак лырхиаанӡа хашԥанҵәеи аасгәахәит, исхашҭны иҟаз амла анаасгәалашәа. Лара аԥшәмаԥҳәысгьы днеин ахаҿы днадтәалеит макьана фатә зықәгыламыз астол. Атәаха ҳамҭаӡакәа цаҟатәи ашәала, ихалат шкәакәа дылаблызшәа, еиуеиԥшым афатә хьшәашәақәа иманы дааҩнашылеит амаҵуҩы. Уаҟа иҟан аԥсыӡ, аикра, ашә... Араагьы иааинырслашәа акәзаап, ҳанҵәеит убауоу аасгәахәын, Мураҭ Шәлиман-иԥа снеиҿаԥшит. Фырџьанқәак аанкыланы акы хашнацҳа-аацҳауаз, деидараха — акәытқәа, акәац лыхқәа алҩаҵә рхылззуа иманы дааҩнашылеит амаҵуҩы. Арыжәтә хкқәа иуҭаххалакгьы — аҩқәа, акониакқәа, аромқәа, авискиқәа... Акыр ҳнеибацахьаны, ҳчанахқәа ааиԥсахын, алангуст, акамыршша уҳәа зеиуахкы уҭахыу адессерт аақәиргылеит.
— Ԥхашьароуп иҳамфар! — иҳәан, Мураҭ алангустқәа зқәыз ачаса афара даҿын. Саргьы снарымҵас-аарымҵасқәеит. Ус акы го, даҽакы ааго, ишьхәа дықәҵәиааны ҳаҵәцақәа, ҳфырџьанқәа еиҵеирхомызт ҳмаҵуҩы. Уажәазы иаақәиргылаз ашәыр хкқәа рыфҩы
лаҳалаҳауа, ргьамақәа мбашьас иҟази! — Уажәшьҭа ашәақәак ҳнарзыӡырҩыр цәгьам, — иҳәан, ҳаԥшәма апластинка арҳәага инаҿеиҵеит.
Иаацәырнагеит ажәытә урыс романск. Иҟәандаӡа сгәы ԥхарак ныҵалеит. Иаасхалашеит схы-сҿы.
Уаҟа иҟан Асовет композиторцәа иреиӷьу рашәақәа зныз апластинкақәа. Ҳаԥшәма дҳазгәдуны акы аҿихыр, даҽакы аҿеицон. Аҵыхәтәаны ҳмаҵуҩы иааҳамҵаиргылеит акаҳуа. Усҟаноуп схаҿы ианааи иахьак ҳазвысуаз адачақәа ирыдҟаҵалаз аԥацхақәа рмаҵуцәа-рхәуцәа шыҩназ.
— Арҭ амалгаш хәыҟаҵаҩцәа реиԥш гьамала афатә ҟазҵо маҷуп, — рҳәон ҳаԥшәмацәа.
— Ари аиаҳәшьа диҭахуп, имала игәы мҿыӷьуа дыҟам, — ихы аасшьышьит иаасыдгылаз аԥшәма ихәыҷы.
— Оо, уи Франциа зегьы азы ипроблема хадоу усуп. Ҳаҳәсақәа рплан ԥхасҭахар ҳәа ишәоит. Аӡәаӡәа рыда иақәшаҳаҭхом, — даахыхәмаршәа дналыхәаԥшит зшьамхы еиқәыршә акаҳуа еиқәаҵәа зжәуаз иԥҳәыс.
Ахәылԥазы ҳаӷбахь ҳнаскьаргон иахьак-иацык аџьабаа ҳадызбалоз ҳаԥшәма-сасдкылаҩцәа. Аха аамҭа баша ирыцәмыӡит. Ҳекипаж азы акәаци ахши раалыҵ анаҩсангьы, ананаси, абанани, амангои уҳәа ашәыр маҷымкәа ирымҳахәҳаит.
«Аамҭа — ԥароуп...»
АМЗА ЕИҬАСЫМҬАЗ
Аҽнынтәарак икашуаз ашоура хҽуа, аҳауа хьшәашәа жәпаӡа ашьҭыҵра иаҿын. Амра ласкьацыԥхьаӡа, саарыхьҭшьуама уҳәо, аԥша цаҳәцаҳәуа инаҿалон. Ажәҩан еилаарцыруа изҩычоз аеҵәақәа ыршанхагаха, аокеан ихыҷҷалон. Иара аокеангьы, «оҳ, гәышьа» аҳәозшәа, атсеиԥш иҭатәан. Ҳамҩа арлашарц аҭахызшәа, амзаҿа хахаӡа иҩыҵхахеит. Аусура еилашуан, амҩа ақәлара аҽазыҟацара ҳаҿын.
Аиашазы, жәохә-ҩажәа мшы ари адгьылбжьахаҿ ҳаҟазаара аҭыԥантәи ауааи ҳареи убысҟак ҳаизааигәанатәит — агәыбылра ҳабжьалеит, ҳаиԥырҵуан еизааигәоу аиҩызцәа шеиԥырҵуа еиԥш.
Иҳакәыршаны иӡыхгылаз акатерқәеи абаржақәеи ааныжьны ҳҿанынаҳха, аӷбақәа ишырҵасу еиԥш, ҳаӷба иҩҭнагаз аиԥырҵратә бжьы Мадагаскар адгьылбжьаха иахыҩуан. Аӷбақәагьы ауаагьы «абзиараз» ҳәа шеиқәҿырҭуаз, «Чкалов», аокеан ҭалашьца ду еиҩырссо, Франциаҟа ахы рханы аҿынанахеит. Уахгьы-ҽынгьы аанҿасрада, адгьылбжьахақәеи аԥшаҳәақәеи ааныжьуа, аокеан аҟынтә аокеан ахь, мшынк аҟынтә мшынк ахь ҳаиасуа, амҩа ҳақәын. Ҳамҩа мҩа харан, иуадаҩын, ацәқәырԥақәа ҳхы ршьышьуамызт.
— Сара саԥшәымаз, Атлантикахь шәсышьҭуам, — аҳәозшәа, Индиатәи аокеан ҳахысымҭаз згыгцәа ргыланы зҿаазхаз ацәқәырԥақәа, ҳаӷба акьанџьеиԥш иҟьо, ирыманы иаахылеит. Аҵәыргыла иахыԥозшәа акәын ацәқәырԥақәа аҽыҩ-сыҩҳәа ҳаӷба ишахыԥоз. Уаанӡа иҳавакәашо, иҳаваҽырбо ҳгәы зырҿыхоз адельфинқәеи, акулақәеи, амшынҳәақәеи рхабар убомызт! Амшын аҵа рҽаҭаны иҳазкылԥшуазар акәхарын!..
Ацәқәырԥақәа ирдыруоушь, дара шаҟа рҽырҟьо аҟара амшынуаа рымч-рылша шыҩбахо, ргәамч шыӷәӷәахо, аӷба аҩнуҵҟатәи аԥсҭазаара еиҳагьы ишеилашуа, иара еисыцыԥхьаӡа ишыцқьахо еиԥш, ҳаргьы ҳшарлахҿыхуа!
Аидыслараҟны зымч каԥсаз ацәқәырԥақәа ҳақь-ԥсықьуа рҽырзеиқәкуамызт Африка Аладатәи Ареспублика ҳаваҵәины Атлантика ҳанхылозгьы.
Аԥсабара амчқәа ӷәӷәоуп, аибафеибагараҟны реиҳа зымч ӷәӷәоу, аԥсҭазаараҟны реиҳа анарха аиуеит, — уи аԥсабара иазакәануп. Реиҳа ихәыҷӡоу адгьылбжьаха амшын аҽаланамырӡырц иқәԥоит. Уажәы 4600-ҩык зланхо Елена ацқьа ладгьылбжьаха хәыҷы ҳармарахь иааныжьны, Африка ҳаваланы ҳҩеиуеит. Адгьылбжьаха (122 километр ԥшьыркца иҟоуп) 1502 шықәсазы апортугалцәа иаадырԥшит. Уиаахыс ари адгьылбжьаха аҳәынҭқаррақәа жәпакы еимырдахьеит, еиҳа зымчу инарымпыҵахало. 1834 шықәсаахыс Англиа иаколониоуп. 1815 шықәсазы абри адгьылбжьахахь дыхҵан Наполеон, араҟоуп уи 1821 шықәсазы иԥсҭазаара дахьалҵызгьы.
Ацәқәырԥақәеи ҳареи зны-зынла ӷәӷәала ҳнеидысло, ҳамчқәа ԥибашәо, аанҿасрада, 31 мшы ааҵуаны Франциа ҳнеит. Мадагаскартәи амра ицәнаббылхьаз, Лориан ҳаналала, ҳџьашьаны иҳахәаԥшуан — аӡын агәҭаны арҭ ауаа рҽабарбли ҳәа!
Ианвар 12 ашарԥазӡа ақалақь Лориан абаӷәазахь ҳаннеиуаз, ҳаӷба аԥылара зҭахыз ауаа еизахьан.
Атәыла амчра ахаҭарнакцәа ирышьҭагыланы ихалеит 3-ҩык ажурналистцәа. Урҭи ҳареи ҳаиԥылара, ҳаиҿцәажәара еиҩызаратә гәаартырала имҩаԥысит. Урҭ аӷба ахы-аҵыхәа гәарҭеит, игәарҭеит ҳамшынуаа рынхашьа-рынҵышьа. Иџьаршьон мызкы наҟьак амҩа иқәыз амшынуаа аӡәк иаҵкьыс аӡә длахҿыхӡа, ааԥсарак рнумбаалаӡо иахьыҟаз. Мызкы амшын ҳхын, абар уажәшьҭа хымз ҵуеит ҳаԥсадгьыл ааныжьны амҩа ҳақәижьҭеи анахҳәа, џьашьахәыс икны иҳахәаԥшуан.
Уи аҽны ҳаӷба иаҭааз афранцызцәа рацәаҩын. Адырҩаҽны ашьжьымҭан иаҳҭаз ажурналистцәа ахҩыкгьы ааит, 22 даҟьа иҟоу агазеҭ «Уест-Франс» рыманы. Уи ҳаиҿцәажәареи ҳаӷба «Чкалов» асахьеи анын. Ари аҽны уаа 200-ҩык рҟынӡа ҳаӷба иаҭааит. Урҭ ирҭахын асовет уаа ҳаԥсҭазаашьа рыблала ирбарц. Ианвар 14 аҽны иаҳзааргеит 14 даҟьа иҟоу Франциатәи акоммунисттә партиа иҭнажьуа агазеҭ «Либерте» — «Ахақәиҭра». Уаҟагьы ҳаӷба асахьеи ҳаӷба Франциа анеира аиҩызара ишазҳәаз атәи анын. Аҽны ҳаӷба абаразы иаауаз ауаа рхыԥхьаӡара ҩынтәны еиҳахеит. Ауаа рԥылареи, аӷба дырбареи, рынаскьагареи — рааскьагареи бзианы еиҿаҳкааит, ҳамшынуаа ргәалаҟара бзиан, акы иаргәамҵуа иҟамызт.
Ари аҽны акаԥдани сареи ҳбара иаҳәаз хҩык аӡӷабцәеи ԥҳәыски халеит. Аӡӷабцәа студенткацәан, маҷк аурыс бызшәа рҳәон.
...Џьорџь Маррес иҩнаҭа, асовет сасцәа ззыԥшыз, аишәачара ак агымкәа ихиан. Еизеит имаҷымкәа Џьорџь иҩызцәа, иаԥханагьлацәа, иԥҳа Коринна лҩызцәа уҳәа аӡәырҩы. Аханатә ҳаибадыруазшәа акәын ҳшеидтәалаз.
— Ҳара, — лҳәеит Џьорџь иԥҳа Коринна, — аурыс бызшәа ҳзырҵоз ииҳәоз уажәшьҭа хаҵашьа амам!
— Избан, ишәеиҳәазеи?!
— Аурысқәа ҽеим, ихәарҭам, ауаҩра злам, ауаҩытәыҩса дызцәымӷу уаауп... Абри акәӡоуп уи иҿыҵаку. Аурыс ӷба ааит ҳәа анҳаҳа, аӷбаҟынӡа ҳнаӡаны, иҭоу ауаа зеиԥшроу аабандаз ҳәа акәын ҳшыҟаз...
— Нас ҳашԥажәбеи?!
— Ҳарҵаҩы иҳалаиааӡоз агәаанагара ҳзынхар, ас ҳзеидтәаларызу! — ҳааибарччеит зегьы.
— Абас ауп ҳхәыҷқәа шырааӡо, — Џьорџь иԥсахы еиҟәыҷҷо, — ахәыҷқәа рымацара ракәындаз, ас шаҟаҩ ржьода, шаҟаҩы акоммунизм ыргыгшәыгны иддырбода, аха ианбанӡа, аиаша аблақәа есымша ирзыхҩарым! Абри аҵәца шьҭысхуеит аиашаразы, — Џьорџь аҵәца дҩахеит. Зегьы адруҳәа иҩагыланы, уи аныҳәаҿа ааныркылоит.
— Ҳарҵаҩы иакәу шәара шәакәу еиҳа ииашоу ҳәа шәымҵаалоз?— зхылҵ ирыхәаԥшуаз анацәеи абацәеи рыбжьқәа ааиларԥсеит.
— Ҳара иаҳхылҵызгьы ҳара ҳаиԥш икоммунистцәазароуп, иагьаҩ иагьа рҳәалап, аха ҳара ҳаҟара дара рзы абзиара зҭаху даҽаӡә дҟаларым, — аҵәцақәа рҭәуа, даацәажәеит аԥшәма ԥҳәыс Маррес Аник. Маррес Аник лакәын ҳаӷбаҟны аӡӷабцәа ирыцны иҟазгьы.
– Акоммунистцәа! — сгәы ааҭгәырӷьаауан сара.
— Ҳара ҳкоммунистцәоуп, Франциатәи акоммунисттә партина ҳачленцәоуп, — лҳәеит Аник.
— Ара икоммунистым аӡәгьы дҳадҳәалаӡам, аҩыза акомиссар! — иааԥышәырччеит итәаз аҳәса, ахацәа.
— Абар ҳпартбилеҭ зеиԥшроу, — лыблақәа лхаччо, саԥхьа иаақәылҵеит абилеҭ хәыҷы.
— Абри ҳаибадырра, ҳакзаара, ҳаиҩызара иадырганы ҳамҭас иудкыл, — ишырҳәо еиԥш, атипографиатә шәыга фҩы зхымҵыц шәҟәы ҟаԥшьк сышҟа даахеит Џьорџь.
— Ари, — иҳәеит уи, иаанарԥшуеит иахьа Франциатәи аџьажәлар рҿаԥхьа зҵаара хаданы иқәгылоу, атәыла зда ихәарҭам – аполитикатәи, аекономикатәи, асоциалтәи еиҭакрақәа алзыршаша амҩақәа. Иара убас ари апрограмма-шәҟәы аргама уаҩы агәрагара инаҭоит Франциатәи акоммунисттә партиа, аусуцәа ркласс аџьажәлар зегьы ринтересқәа хьчо, атәыла напхгара азура шалшо ала...
Срыхәаԥшуеит адунеи шьаҭанкыла аиҭакра ҳасабс измоу, Марксизм-ленинизм аидеиақәа рыла ишьақәырӷәӷәоу, ахақәиҭреи аиашареи ирсимволу, ауаҩытәыҩса ишьеи иԥхӡи зхьыршоу, ихәыцра, идырра, ихшыҩ зныруа апартбилеҭ хәыҷи итәаз акоммунистцәа зегьы рнапы зынҵаны «Франциатәи акоммунисттә партиа аиҳабыратә программа» захьӡу саԥхьа иқәу ашәҟәи. Срыхәаԥшуеит зхы-зҿы разу, иџьбароу афранцыз коммунистцәа, Парижтәи акоммуна иахьатәи абиԥара... Срыхәаԥшуеит...
Шаҟа уснагӡатә рҿаԥхьа ишьҭоузеи урҭ! Ԥхьаҟатәи ауснагӡатәқәа мҩаԥгашьас, хырхарҭас ирыҭатәу, амилаҭ ринтереси, аҭынчреи, апрогресси ралыршара азҵаарақәа ирызкуп абри саԥхьа иқәу, мҩақәҵагара зуа ашәҟәы ҟаԥшь.
Коринна леиҵбы Жанна ашколқәра дҭагылоуп, ҳара ҳазлацәажәо хьаас илымамзаргьы ҟалоит, ажәҵыс еиԥш дҷырҷыруа, сшьамхы дықәтәоуп. Издыруада, лан Аник иаақәлыргылаз торт сак лҭахызар! Лашьеиҵби лареи ак еибырҳәоит, еибарччоит. Дышлеиҵбугьы, аиҳабра иҽазкны дыҟоуп, дхаҵарԥысми! Урҭ реиҳабацәа ражәа рҽаларгаломызт, аха зны-зынла зыбжьы зцәыџьбарахоз рабацәа иӡыҩӡа ирзыԥшуан. Франциа алахьынҵа, амилаҭ, аџьажәлар рус, иахьатәи аполитика аҭагылазаашьа уҳәа арҭ ахәыҷқәа ишраҳауа, иахьа мацара акәхарым ианалацәажәахьоу урҭ зхылҵыз!
— Шәандухалак сасра шәсызнеи. Шәаннеиуа реиҳа ижәбарц ишәҭаху аҭыԥ ԥшӡақәа заа иалшәх, — Жанна лашьа хәыҷи лареи срахәмаруа, ҳамҭас Аԥсны еиуеиԥшымыз аҭыԥқәа зныз асахьақәа надсыркит.
— Ари шԥаԥшӡоу, ари абыкәу?
— Ари — Аҟәа, Аԥсны аҳҭнықалақь, ари — Риҵа, ари — Амзара, — стәыла хәыҷы асахьақәа роуп.
— Ҳаргьы иаҳшәырба, ҳарҭгьы уахь ҳнеир ҟамлари! — адуқәагьы рыҽналаргалеит.
— Бзиала шәаабеит! Асас изы аԥсуа иҩнаҭа есымша иаартуп.
— Урҭ зусҭцәада?! — иџьашьаны иазҵааит ахәыҷқәа.
— Урҭ хыԥхьаӡарала имаҷу, аха Кавказтәи ашьхақәа реиԥш иӷәӷәоу, зынамыс, зыԥсынҵры дуу жәларуп.
— Иара ихаҭа даԥсыуоуп азоуп асҟак зиҳәо! — даахыхәмарит Мураҭ Шәлиман-иԥа.
Аԥшәмацәа Аԥсны, аԥсуаа рҭоурых еиҳа инарҭбааны иазҵаауа иалагеит. Урҭ рахьтә аӡәырҩы омашәа ирбон абас имаҷу амилаҭ рхатә ҩыра, рышколкәа, рҟазара, рлитература ахьрымоу...
— Ааи, убасҵәҟьоуп, — сажәа насыгӡон сара, — ҳара ҳҟны амилаҭқәа зегьы рхатәы бызшәала рлитература, рҟазара, рҭоурых дырҿиоит, — акык-ҩбак аԥсуа шәҟәқәа исымаз ҳамҭас иаацәырзгеит...
— Ари шәаԥхьа итәоу зегьы еиуеиԥшым амилаҭқәа ҳархаҭарнакцәоуп: Мураҭ Шәлиман-иԥа, ҳаӷба акаԥдан, — дқырҭуоуп, ани дукраинуп, ари дермануп, ҳаӷбаҿ ирацәаҩуп еиуеиԥшым амилаҭқәа рхаҭарнакцәа.
— Акапитализм, иахьатәи афранцыз еиҳабыра шықәхтәу абри алагьы иумбои, — инеиларԥсеит абжьқәа...
...Амра цыҩцыҩуа амшын инхықәгылахьан, Џьорџь иашҭа ҳанынҭыҵуаз.
— Шәарҭ, амшынуаа, иџьашәшьаша ишәҳарбарызеи акәымзар, ахәылԥазы мшын ҳауак цәгьамзар ҟаларын, — аԥшәма иашҭа иҭагылаз аиахтахь дынхьаԥшын дааԥышәырччеит. Ҳара Франциаҟа ҳанаауаз зыҭра
иҭыҵны ицоз акәӡамшәа, Бискаиатәи аӡыбжьахала иашҭа алаӡара аҟәара арҿыхон. Ақалақь ҳалууаа, ҳрыманы инеиуан. Хәыҷи-дуи зегьы ҳнаскьаргон, доусы рмашьынақәа рыла. Ашықәс ҿыц азгәарҭозшәа, ақалақь уамашәа ирхиан, иԥшӡан. Ашьхыҵә реиԥш еилысуаз, ишьҭхысаа инеиуаз амашьынақәа улаԥш рыхьӡомызт. Уажәы-уажәы исызгәамҭаӡакәа сарӷьа шьапы шышьҭасырӷәӷәалоз анылба, умашьынаныҟәцаҩымкәа уҟам, аха усцәымшәан, — лҳәеит дыхәмаруа Аника. Ақалақь, шамахамзар, шьапыла аӡәгьы далаӡамызт. Зегьы машьынак-машьынак ирықәтәоуп, шьапыла аныҟәаха змада ҳәа уарҳәоит...
...Ҳалаланы ҳнеиуан ақалақь Лориан. Ашҭақәа, ау-лицақәа унацәа узрыламыркьакьо, амашьына ласқәа рыла ихҟьан. Амагазинқәа рцәыргақәҵақәа блахкыгаха, узхәаԥшра узымдыруа, ахьымаҭәа инаркны зеиуахк умбара иҟоузеи!
Аба рацәа иалаԥшыз ҳәа шырҳәо еиԥш, аиашазы абарҭқәа зегьы уахьрылаԥшуа, уамашәа иумбар ҟалом. Аӡын агәҭаны афатәҭирҭақәа рҿы, ҿыц ихырхыз ауҭра-ҭыхқәа — ахәысхәа инаркны апомидор ҟаԥшьы, анаша, аҟабақ, ананас, афиник, абанан, аҵәа, аҳа, акокостә какан, шаҟа хкы, шаҟа фҩы хаа лаҳа-лаҳауеи! Ахши акәаци раалыҵ, аҩқәа, акониакқәа, ашәырӡқәа.
Амагазин ашә уахьынхыҵуа, еилагылоуп зеиуахкы уҭаху аахәамҭақәа зҭоуҵаша асумкақәа — ашәырҭрақәа, акәырқәа зҵоу, изҵам... Ахәҳахәҭцәа — аҭиҩцәа аӡә лаҵкыс аӡә деиӷьны, рлакыҵақәа ҭыџьџьаауа, иласӡа, аахәаҩ игәы иахәара, ихаҵкы камыршәкәа имаҵ зларуша иашьҭоуп. Узазҵаалакгьы гәахәарыла иуҿаччо аҭак урҭоит, иуҭаху атауар уахәадырԥшуеит, зегьы рзы иҭабуп ҳәа иуеихырхәоит, аиашами, акы аахәара угәадмырԥхар руам. Акы аахәаны капеик агыжьны иурҭарц залшом, уара инужьыргьы хьымӡӷыс, цәаԥҽыгас иршьоит, уагьдырԥхашьоит...
Зегь реиҳа иџьоушьаша иреиуоуп «аԥсабара амагазин». Уаҟа уныҩналар, иухашҭуеит хыбрак ушыҵалаз.
Уаԥхьа иҟьаҟьаӡа иаатуеит адунеи аԥсабара. Зыԥсы ҭоу зеиуахк абраҟа иумбара арбану: аԥсаатә-шәаҳәацәа, апопугаи-ацәажәацәа, амаамынқәа, аԥсыӡқәа уҳәа зегьы абоугәалашәари! Удмыршанхарц залшомызт еибарԥо-еибарҩуа еихәмаруаз аласбақәа. Урҭ рыжәла хкқәа рацәаӡами, рыҭрақәагьы жәла-жәлала иҟаҵан! Уаҟа иҟоуп зыԥсы ҭаны ирҭиуаз зегьы рыфатә, рыжәтә, рыҭрақәа. Амагазин аҩнуҵҟеи адәахьтәи ацәыргақәҵеи рырхиашьақәа уанрыхәаԥшуа, иагьа уааԥсазаргьы, угәы алаҟамзаргьы, удмырлахҿыхырц залшом.
Ақалақь аулицақәа, ашҭақәа, абаҳчақәа саркьоушәа икәеикәеиуа ицқьоуп, игәаӷьны унапхыц хсаны иузкаршәрым! Аӷбақәа зҭаныҟәо аӡиас иаҟәганы, ана-ара ақалақь иалгоу аканалқәа ирху, ишьҭыҵуа-ишьҭалауа ацҳақәа, иблагәыԥсыршьагаха, шәыга хкы рацәала ишәны иху аиахтақәа, ашхәақәа, аҩбатәи адунеитәи аибашьраан Гитлертә фашистцәа ирҟәаҟәаз, урҭ реиҳагьы америкатәи авиациа анемеццәа ирыхҩашьаланы еилаԥырххааз, аха еиҭашьақәдыргылаз аҩны ссир-ԥшӡақәа ас ауаҩы инапы иҟанаҵеит уҳәарым, ахаан акырмыхьӡацшәа, илакәԥсараха еилагылоуп.
Ашьхыҵә реиԥш игылоу амашьыналасқәа аӡәгьы «дырхылаԥшӡом», аргыларҭақәа рҟынгьы ԥсы зхоу уаҩ дубаӡом, нас амашьына аргыларазы аԥара зырҭода?! Аиашазы, асҟатәи машьына рыхьчареи аԥарадкылареи ауаа азыркуа иалагар, шаҟаҩ рус еиҵахарыда! Азҵаара ӡбоуп автоматқәа рхархәарала. Урҭ автоматқәа русушьоуп ссиршәа иубаша!
Амашьына звагылоу аихатәы шьаҟа ԥшӡақәа ирхагылоуп кәалаԥ хәыҷык иаҟароу автоматқәа. Изҭаху имашьына наргыланы автомат араӡын ԥара нҭаршәны дцоит. Аусура иалагоит. Аԥшәма даанӡа, шаҟа шәатәу аԥхьаӡоит. Издыруада ахә мшәакәа дцар? Автомат арҵәааҳәа аҳәҳәара иалагоит алашара ырлацәҟәысуа, аброуп ауалымшәаҩ дахьыҟоу аҳәошәа.
...Ана-ара аҳәыҳәқәа реиԥш иҟәбаҟәшәо, аресторан иҩнатәаз ауаа ҳанрылсны, иҭацәыз столк ҳнахатәеит.
Атәаха ҳамҭакәа ахәыҭаҩ дышшәырӡа дааҳхагылеит, ирҳәарызеишь лҳәошәа, лыбла гәкы-ԥшӡақәа ҭырхаха даҳҿаԥшуа... Али-ԥси рыбжьара ҳхәы ҳамҵагылан.
Иҭакны иазыҟарҵоз аҽыҩ еиԥш, ицырцыруа леиқәаҵәа дук ааин, саԥхьа иаатәеит.
— Ала ашәарыцаҩ дадыруеит шырҳәаҵәҟьо ауп! — назгәеиҭеит Мураҭ.
— Ааи, гәышьа, рацәа садырт! — ҳаахлафит.
Ус, ахы сшьамхы инықәнаҵеит, алақәа ҭырпыжы исыхәаԥшуа. Кәац сак аанысхын, ааигәара ианназга, ахы ҩышьҭнахын, инафҩы-аафҩын, снапы аҟьашьыр ҳәа ишәозшәа, ашьшьыҳәа иаасымхны инахәланаршәын, дырҩегьых ахы сшьамхы инықәнаҵеит. Даҽа ԥыҭк аашьҭыхны ианынамҵаск, уигьы ус ахы раӡаӡаны иаасымнахит.
Нас иҩагылан, Мураҭ иахь инеины, ахы ишьамхы илықәҵаны илатәеит, уаргьы ухәҭаак сыҭ аҳәозшәа!
Мураҭ Шәлиман-иԥагьы ҩбаҟа са неиҭан, иҩагылан инаҳаихырхәан, аресторан аҵаҟатәи ашә, ашьҭахьтәи ашьапқәа иҩрықәгыланы, аԥхьатәиқәа рыла иаанартын, ашҭа иҭагылаз амашьына лас инҭатәеит.
Ҳара ахәыҭаҩ-ӡӷаб дышьқьыруа даҳхагылан, џьара акы лыцәҳагхар ҳәа дшәаны...
Сара сыбла ихгылон арҭ злаҭхаџьуа, хышла рҽызларкәабо, абырлаш излатәоу злырцәыцәаауа, зцәеи зыбаҩи еикәыршоу аколониатә тәылақәа рџьажәларқәа рхаҿсахьақәа. Ари абеиара знапаҿы иҟоу амалуаа аӡәы игәхьаа ркым, адунеи арҳәра, анапаҿы аагара ауп изызхьуа...
...Аҵх иаарымнахаанӡа, ҳаӷба гәыԥ-гәыԥла иаҿцаауан, асовет уаа рбара, рыҿцәажәара иахыццакуа иашьҭан.
Гәыԥҩык иҩхалаз рыдкылараан ирылаз руаӡәк саныниҿаԥш, иԥхаӡа сцәа-сжьы акы иааимнадеит. Уи ахьшь еиԥш зыблақәа шаҵәышаҵәуаз, зыжәҩахырқәа ҟьаҟьаз, шьауардыншәа зԥынҵа агәы ҩылгаз ауаҩ еи-қәа итәашьа,, игылашьа, ицәажәашьа — исзааигәаӡоу
аԥсыуак дбаны дысгәаламшәошәа сааиршанхеит. Акраамта сылақәа ҭраа сихәаԥшуан.
Иудыруеи, аибашьра иахҟьаны ауаҩы дахьнанаго, даԥсуазаргь аасгәахәын, Франциеи Асовет Еидгылеи реизыҟазаашьа, реиҩызара ҳаналацәажәоз иақәыршәаны, — «ари аҩыза сахьихәаԥшуа, сызлыҵыз сыуаажәлар рцәа ихыскаауеит, акырӡа ашьхауаа дҳаиԥшуп» ҳәа сажәа иналасҵеит.
Иџьымшь ҟьаҟьақәа дырҩахан, ажәақәак неиҳәан, иԥаҵа еиқәаҵәақәа инапы нарылишьит. Иҳалагылаз аиҭагаҩ «саргьы сышьхауаҩуп, сбаскыуп» ҳәа еиҭеигеит уи ииҳәаз.
— Ҳаибадыруаз, — дҩагылан инапы аҿааирхеит.
— Саргьы саԥсыуоуп, — ҳнапқәа ааимаҳхит.
— О, аишьцәа еиқәшәазаап, — алаф ааҳалырхит. Ҳшеицәажәоз, фырџьанқәак шаанаҳкылоз, иҩызцәа акы нареиҳәан, аминауаҭра шьҭаҵауа дындәылҵит.
Ус, дук набжьысаанӡа, иашьикк игәыдкыланы дааҩнашылеит — сашьа, абри сыхьӡала ҳамҭас иудкыл, —ҳәа нацҵаны... Аиашьик азна акониакқәеи афранцыз ҩқәеи ҭагылан.
Ҳаргьы ҳамҭада иаҳзышьҭуамызт. Иареи сареи акыр ҳнеицәажәақәеит, аха ҳҽеидырхалан ҳаицәажәартә аамҭа ҳамамызт. Сара ҭынч иҵегьы дызбоз џьысшьон, аха уаҳа ҳаиқәымшәеит. Ахәылԥазы ҳаӷбаҟны асовет киносахьа иахәаԥшуаз афранцызцәа рацәаҩын. Иахәаԥшуан «Афашизм цқьа». Ирацәан уи иргәаланаршәауаз. Гитлертә фашизм ашьҭақәа Франциа иахамышҭратә ишаннаҵаз атәы еицырҳәон.
Ауаҩи ауаҩи зхеибашьрызеи!
Аха макьана шаҟа еимактә-еиҿактә ыҟоузеи?
Ари амҽышаҽны, ашьыжь инаркны, ауаа ҳаӷбахь ахалара иаҿын. Абаӷәаза ашҭа машьынала иҭәын. Ари аҽны сасра ҳамҩахызгаз Франциатәи акоммунистцәа ааԥхьан иҳаман. Хәыҷи-дуи зегьы ирҭахын ҳаӷбахь ахалара, ирҭахын, ажәак иадамхаргьы, Асовет уаа ирыҿцәжәарц, амшын уаа ҳаԥсҭазаашьа рбарц, ираҳарц.
Урҭ гәахәа дула ирыдыркылон, иагьа ихәыҷызаргьы, изакәызаалак, ҳаԥсадгьыл аӡбахә зҳәоз ҳамҭак. Зегьы реиҳа изыхӡыӡоз, ҳаҭыр ду зықәҵаны раԥхьа иадыркуаз В. И. Ленин исахьа зныз азначокқәа ракәын. Франциа В. И. Ленин ихьӡ зыдҳәалоу аҭоурых ҭыԥқәа рацәоуп. Аҭоурых ҭыԥқәамоу, қалақьцыԥхьаӡа афабрикақәеи азауадқәеи рҭыӡқәа рыҟны Ленин ипатреҭқәа убоит.
— Ҳара Парижтәи акоммуна абиԥара, бзиабарала ҳашәзыҟоуп раԥхьаӡа адунеи аҟны асоциалисттә ҳәынҭқарра аԥызҵаз, — ргәы аладуны иҳацәажәон Џьорџь Маррес иҩызцәеи иареи.
— Ҳара, афранцыз коммунистцәа ҳзы, — рҳәеит урҭ, — хәызмаӡам акоуп В. И. Ленин ҳара хадгьыл аҟны иҟазаара. В. И. Ленин 1895 шықәса инаркны акырынтә Франциа даҭаахьан, инарҵауланы иҵон Франциатәи ареволиуциатә ҵысра аҭоурых, ахәшьара ду аиҭон адунеитә культуреи, анаукеи, аҟазареи рыҟны афранцыз жәлар иаларгалаз. Урҭ азгәдуны иалацәажәон рыдгьыл гәакьа Бретан қыҭа хәыҷык аҟны Ильич ԥхынрак шихигаз, Уи аҭоурыхтә ҭыԥ аџьажәлар иреиуоу рыбла агәеиԥш ауп ишырыхьчо.
1970 шықәса март 29 азы гәыԥҩык афашистцәа «фырхацәа» Париж Мари Роз аулицаҿы В. И. Левин дзыҩназ амузеи-ҩны ианақәла, Франциатәи адемократцәа зегьы ихьааргеит, адунеи аџьажәлар зегьы реиԥш, Франциатәи аџьажәлар В. И. Ленин — раԥхьатәи асоциалисттә ҳәынҭқарра аиҿкааҩ— диижьҭеи 100 шықәса аҵра аԥылара рҽаназыҟарҵоз аамҭазы ари аҩыза ахәымгара Франциа изыҟаларыз ҳәа.
Усҟан акоммунистцәеи егьырҭ Франциатәи адемократиатәи аорганизациақәеи иҟарҵаз ааԥхьарала, Мари Роз аулицаҿы имҩаԥысит зықьҩыла ауаа злахәыз аманифестациа ӷәӷәа. Иҟаз амитинг Франциатәи аиҳабыра ирыднаҵеит афашисттә гәыԥқәа раԥыхреи, ацәгьоуцәа рықәнага рақәыршәареи. Усҟан ақәнамгаҟаҵаҩцәа аҿаԥҽуа иқәгылаз ирхаҭарнакцәоуп иахьа ҳаӷбаҿ иҳадаҳкылаз аӡәырҩы.
Франциа акласстә антагонизм шаныԥшуа ҳаӷбаҿгьы имааԥшыр ауамызт... Шьыбжьы лхыҳәҳәоны, иаалырҟьаны адырра ҳауит, ари ақалақь ааныжьны, Нантҟа ишцатәыз. Иаразнак аҽазыҟаҵара ҳалагеит, акаԥдан акоманда ҟаиҵеит аӷба аусура иазырхиахарц.
Ақалақь ахь ицаз гәыԥҩык ҳҩызцәа маацызт. Уи хьаас ишҳамаз збоз Џьорџь, ахьышәҭҳәа машьынала ақалақь дналагьежьны, иԥшааны иманы дааит. Аха аӷбаҟны еилыхаран, ҳасасцәа албаара иаҿын. Ус ӷьал-палбжьык геит. Асахьақәа ирыхәаԥшуа астол иадтәалаз акоммунистцәа Анники Жаннеи ахьышәҭ-сышәҭҳәа иҩаҵҟьеит. Саргьы иҟалаз сзымдыруа сҩагылеит. Абжьы игоз шгацыз еиԥш игон. Згәы нырханы ицәажәоз алоцман иакәын. Уи дзыцәшәоз «апропаганда ҟаԥшь» ауп. Аха уи ибжьы мчыдан абаӷәаза ашҭа иамкуа, ипеи-пеиуа уаала иҭәыз — «абзиала аҩызцәа», «амшын алԥха», «бзиала еиқәшәаша», «нагӡара ақәзааит ҳаиҩызара», — ҳәа игоз абжьқәа рҿаԥхьа.
Ҳара ашьшьыҳәа асқьала ааныжьны, аӡиас ҳхыланы ҳцон. Ҳаӷба абжьы ақалақь иахыҩуан. Уи иаанагон «абзиаразы, аҩызцәа!»
ЗЫԤСАДГЬЫЛ ГӘХЬААЗГАЗ
Атлантика зыбз аавҵзырҳәҳәаз амра ацԥхьқәа рҽыԥсаҟьаны, аӡиас Луара рҽхырԥсалон, «Чкалов» Нант абаӷәазаҟны аԥырсал аныланашьҭуаз.
— Бзиала шәаабеит, аҩызцәа! — ҳәа ашҭа иамкуа ауаа еизахьан. Урҭ рхы-рҿы ианубаалон аиашара, аразра. Ирхаччон рыблақәа. Разҟ дуны ирыԥхьаӡон, иахьа, ашәахьаҽны, аусура ианамшу, амчыбжь ианалагамҭоу ашарԥазы, аҭынчреи аҿыц ԥсҭазаареи рымҩаԥгаҩ асовет ӷба аԥылара.
— Ҳазхьымӡо арбану, ауаҩ еснагь деилахоуп... Аера ҽыц иасимволу аӷба есымша ҳаԥылом! — рҳәон иццакы-ццакуа хаӷбахь ихалоз. Абираҟ ҟаԥшь зхашәыршәыруаз аӷба урҭ гәыӷрак, ԥсҭазаарак рнаҭон.
Ҳәарас иаҭахузеи, урҭ зегьы еиԥшымызт. Уаҟагьы ирылан здунеихәаԥшышьа хазыз, аԥсҭазаара ахә ҽакала изшьоз. Хымԥада, урҭ доусы ринтересқәа хазы-хазын, доусы ринтересқәа рыхьчон аха, ишакәхалак, акы еиднакылон — аԥсадгьыл, амилаҭ... Иарбан ԥсадгьылу, иарбан милаҭу зинтерес ихьчоз, уаҟа иаҳԥылаз Никола Минковски? Уи, ашәҭқәа ирылатәоу амаҭ еиԥш, ҳамшын уаа рыкәа, рмаӷра дҭалон. Имашьына, иара — «ҳаи» ахьынауҳәаз — ишнаҵҟьара... Никола «дӷьаҵәыӷьаҵәуа» дразҵаауан урыстәылатәи ажәабжьқәа, Урыстәыла аԥсҭазаара, дрызҿлымҳан «иԥсадгьыл» аӡбахә иазкыз зегьы, дазгәжәажәон иаб (ареволиуциа иацәыбналаз) дызлыҵыз ақалақь Ростов. Уи «игәырҩаганы» дразҵаауан Ростов иаанхаз иаб иашьцәа аӡәыр иԥсы ҭоу иҭаму.
— Жәеизаҩык ыҟан, зегь шԥанҵәарыз. Аӡәы заҵәык дшыҟоу, дахьыҟоу здыруандаз, — ихьааигон даара...
– Урҭ зегьы аӷьараҳәа иҟоуп, инхоит, инҵуеит, хьаас иукыртә иҟам…
— Иабажәдыруеи? — сажәа алгаха сымҭакәа, дахыццакны дынсазҵааит.
— Издыруеит, — сҳәеит схы наиқәкны, — аԥсҭазаара бзиа, Аԥсадгьыл, уи аԥеиԥш лаша иазықәԥо ауаҩы дышҭамхо, ԥсра шиқәым...
— Алахьынҵа, алахьынҵа, — даақәыԥсычҳаны, — саб рыцҳа иԥсадгьыл, иуаажәлар шигәырҩоз дыԥсит. Урҭ рыда араҟа даҽа гәырҩак имаӡамызт, ишиҭахыз дыҟан.
— Даара бзиа ибозар акәхарын, Аԥсадгьыл бзиа изымбода! — нацысҵеит, иаб «арыцҳара» дзықәшәаз сгәы иалырсны.
— Сара есымша сазхәыцуеит, игәхьаазгоит...
— Иарбан игәхьаауго?
— Саб иԥсадгьыл саргьы... Исҭахуп ари ашықәс иалакӡаны Урыстәылаҟа сцарц, саб иҵкару аӡәыр дыз-бозар...
— Туристк иаҳасабала?
— Аиеи, ҽаҩраҭагалан ҳәа иакәкны сыҟоуп, — иҳәеит Никола даасыхәаԥшын.
— Избан ҽаҩраҭагалан еиҳа изеиӷьаушьаз?
— Уаанӡа машьына ҿыцк аасхәап ҳәоуп, ари исымоу хәыҷык инықәсхьеит... Амашьына аахәара араҟа хадара алаӡам, уи уажәгьы сахьӡартә сыҟоуп, аха иахьцалакгьы ԥара ԥыҭк еизгатәуп, сҭаацәагьы аазгароуп, насгьы сабиԥара аӡәыр дыҟазар...
— Урҭ цхыраара рҭаххару?! — саахыхәмарит иажәақәа рхырхарҭа шеилкаау ирдыруа.
Уи ажәацыԥхьаӡа инаҵшьны, «аӡәыр дыҟазар», «имԥсыцзар», «инымҵәацзар», «аамҭа ҿыц иамфацзар» ҳәа аанарго акәын дышцәажәоз. Аха издыруамызт аамҭа иаҩнахыз, иафаз, зыԥсадгьыл иацәыбналаны иҟыруа, атәым жәҩан аҵаҟа зынасыԥ зыԥшаауа, мамзаргьы ажәытәра аныхынҳәуа ҳәа, зыцқәа ҟәар-ҟәаруа, аҩны иҩнарымҵо алажә еиԥш, атәым шәхымс илатәоу шракәу. Уи идыруандаз зыжәлар, зыԥсадгьыл ирҿагыланы бџьарс атәым напы иаку иаҟара лыԥсаа, рыцҳа дшыҟам.
Сахьихәаԥшуаз дрыцҳасшьон Никола. Дрыцҳасшьаҵәҟьон. Уи илаҽу аԥсихологиа — ахатәмал, аԥсыцәгьара уҳәа аԥсахрахь дкылыргеит. Уи издыруам дызку анапқәаҵәҟьагьы дышхәымгаршьо, аха апропаганда еиқәаҵәазы дынкыланы дышрымоу.
— Сара, — иаб дихыҽхәо, — саб есымша исирҵон, исылаиааӡон схы сахәо, схьыԥшымкәа, схатәы ҩны, схатә мал сымазарц. Саб иажәақәа иахьагьы слымҳа иҭаҩуеит. Саалаган ақалақь иналганы схатәы ҩны сыргылеит. Сбаҳча, сшәырқәыр, суҭраҭых уҳәа анцәа ишиҳәара сыҟоуп. Аӡәгьы дсылакьысӡом, аӡәгьы дысԥырхагам. Саб иеиԥш, саргьы схәыҷы иласааӡеит, исырҵоит...
Уи аиаӡаара иаҿу акапитализм иршәҭ-хыршәҭны, ахәша аҵаҭәан, ацха ахьшьны иаҳԥигалон, дшахцәажәара издыруамызт...
— Араҟа ақалақь хәбаҟа километр иналганы жәпаҩык ақырҭқәа нхоит, — даҿын ацәажәара, ҳаҩнуҵҟа ақырҭқәа шыҟаз анидыр.
— Аԥсуаа ыҟаӡамишь?!
— Милаҭс иҟам маҷҩуп, зегьы нхоит, инҵуеит, — сышҽхырҵааз ицәа иалашәаны, — ақырҭқәа Нант азааигәара ҳанхарц ҳҭахуп анырҳәа, хазы-хазы аҩнқәа еихачаԥа ирыздыргылеит, рышҭақәа аҵыс зырхымԥраауа ирызхыркааит. Амала маҷк иржьеит. Маҷк моу ргәы ндырхеит...
— Избан?
— Избанзар, абаҳчааӡаҩцәа шәаҳҭоит ҳәа идыргәыӷын...
— Нас?
— Нас ирырымҭаӡеит.
— Ҳаи, рацәа ишакәымыз ирызныҟәеит! — урҭ рзы акәхарын аамҭала афранцызцәа Мозамбиктәи араԥцәа тәцәас Франциаҟа изааргоз... Амала амҩаҿ аӷба ирыцәҭахәаҽны иҭахеит акәымзар. Уи аӷба ажурнал аҟны ианырҵеит: «Ишымгәыӷӡоз, иаалырҟьаны акулақәа шаҟа ҭхаџьра иалаҳазеи» ҳәа.
Акулақәа ауаҩжьыфара дзырҵаз атәцәа-араԥцәа реиҭарсра, рылахәҳахәҭроуп ҳәа азгәеиҭоит Поль Биу-дикер «Акула аԥсҭазаара» ҳәа ииҩыз ашәҟәы аҟны. Африкантәи араԥцәа тәцәас ианааргоз гыгшәыгрыла иахьрызныҟәоз иахҟьаны, ачымазара бааԥс рылаланы иннарҵәон, иԥсуазгьы амшын иаларыжьуан. Акулақәа урҭ рылаҭхаџьуа аӷба ишашьҭаз, Франциа аҟәара ирцәықәлахьан... Акулақәа бзиа ирбо ашкәакәа иакәу, аиқәаҵәа иакәу ҳәа азҵаара анықәгылалакгьы, џьоукы аиқәаҵәа иоуп ҳәа ишьақәдырӷәӷәон, уи ифҩы, игьама акулақәа еиҳа бзиа ирбоит ҳәа иԥхьаӡаны, избанзар урҭ араԥцәа рылоуп ауаҩы игьама зларкыз, аха дара акулақәа ашкәакәа дшеиӷьыршьоз аадырԥшит аҩбатәи адунеитә еибашьраан, аокеан аҟны иҭахоз аӷбақәеи аҳаирпланқәеи ирҭаз ауаа рыла ҳәа азгәазҭогьы рацәаҩуп...
Ажәакала, Африкантәи Франциаҟа урҭ зааргоз индырхарц, ма шәырааӡаҩцәас инеи-ааиуа абаҳчақәа ирҭазаарц акәхарын!..
Антикоммунисттә пропаганда еиқәаҵәа иазкыу «Европа абжьы», «Би-би-си» уҳәа арадиостанциақәа ирҭагыланы зыбз ацәа ахызхуа — иара Никола иҩызцәа — ҳаӷбақәа ирԥыланы, акапиталисттә ԥсҭазаара шьоукы рзы имгәацәарҭәыгоуп ҳәа аҽхәара иаҿу шаҟа игәырхынҳәыгақәоу рдыруандаз. Урҭ ацәаҳақәа, изхьынҳалоу аҭәыц рымпыҵӡаара иаҿуп, аха аласба лашәқәа реиԥш, рыблақәа хҩаны, макьана аиҿаӡәара ишаҿыц иаҿын.
— Араҟа иаакыдгыло Урыстәылатәи аӷбақәа сызԥымло ыҟаӡам, имаҷҩымкәангьы аҩызцәа сымоуп, аӡәырҩгьы сыҩны итәахьеит, игылахьеит, — даҿын уи. Аха ииҳәоз уазыӡырҩыр — игәырхынҳәыган...
Уи ауаҩ аӡәгьы дџьеишьаӡомызт, аӡәгьы дизхьаԥшӡомызт. Иҟам, ианыӡаахьоу аӡә иеиԥш, ауаа ивсны ицон. Никола идыруандаз иахьа зымаҵ иуа рҿаԥхьа лажәк аҟара пату шиқәым!
УИГЬЫ ИАХЬА АӠӘ «ДИԤШЬЕИТ!»
Ақалақь Нант шьаҿацыԥхьаӡа зықәцәа ҵарыхәҵәа-ҵарыхәҵәаӡа еилаарцыруа иалагылоу ауахәамақәа руак сныҩналеит.
Аиашазы, урҭ ауахәамақәа рдәахьтәии рыҩныҵҟатәии рархитектуратә еилазаашьа, рықәҵашьа удмыршанхарцу! Иҭыкка, уаҩытәыҩса дзыҩнаршәымыз, икәеикәеиуа еилыргаз ауахәама ашә аартны сахьыныҩнашылаз, ҵаҟантә, адгьыл дааҵыҵызшәа, саԥхьа даацәырҵит, иӡара еихатыруа, пакы, аукы, ишәҵатәы еиқәаҵәа ишьҭарҳәазо.
— Сышәзыӡырҩуеит, сабашәымаҭәоу?—инапқәа иӡара иадкыланы дхырхәеит, саркьаҵас ухы-уҿы знубаалоз адашьма аҟнынӡа ижакьа цәаԥшьқәа лашьҭны. Агәкаҳара знырхьаз ибла ааԥсақәа гәыӷра хәыҷык нархылан, ихы-иҿы ааихалашеит.
— Иҭабуп, иҟалозар архитектуратә баҟа аҩнуҵҟатәи асахьақәа срыхәаԥшырц сҭахуп, — ишызбоз иааиха-лашаз ихы-иҿы аҽааиҭанакит, иблақәа хәашьырак нархылеит. Сахьынӡатәииз анидыр, акраамҭа дгачамкны дсыхәаԥшуан, нас, ажәақәак неиҳәан (ҳазшаз анцәаду саҭоумҵан ҳәа акәхарын), «ԥаимбарҵас дыҩнаԥырны», ана-ара алашарақәа аиркит. Аиашазы, хыхь иҟоу мыч-ҷыдак иҟанаҵеит акәымзар ауаҩ имч ақәхарымызт уҳәарын еилаџьуџьууа сҿаԥхьа иаатыз асахьақәа.
Уи аҽны ԥсшьара мшызу, мамзаргьы уаҩ дымнеицызу здыруадаз, «анцәеи уи иԥаимбарцәеи» сареи ҳамацара ҳаизынханы ҳаҟан, иааҳакәыршаны ҭынчран. Икыдыз аԥаимбарцәа рацәа ҳаамҭа иасит, ҳҵакы ыӡит рҳәошәа, рыбла ҟәышқәа ҭырхаха исҿаԥшуан. Аиашазы, ауахәама аҵакы аиаӡаара ишаҿу иахьа иаартны уаҩы ибартә иҟоуп.
Анцәа ихаҵарала ауахәама ихәаҽны иамаз аџьажәлар ауахәама ирнаҭоз агәыӷрақәа ҿыцәаауа иалагеижьҭеи акрааҵуеит. Аџьажәлар ауахәама ахаҿы ианырбало иалагеит нышәашьа змам класстә аӷаны ишыҟоу.
Есымшааира аусуцәеи анхацәеи ауахәама ишадҵуаз, амцхаҵара мап шацәыркуаз Европа раԥхьа игәаҭаны, ахыхьчара иалагаз Франциатәи ауахәамоуп. Аусуцәа ауахәамахь рырхынҳәра, радҳәалара иазкны 1943 шықәсазы Франциа ҷыдалатәи азыҟаҵарҭақәа (асеминарқәа) аартын. Уаҟа иазыҟарҵон аусуцәа-апапцәа.
Уи ашықәсан  350-ҩык асеминар ҷыда иалырганы, идәықәҵан афабрикақәеи азауадқәеи рышҟа.
Франциатәи аԥышәа Ватикан инаркны, Европатәи ауахәамақәа реиԥш адунеи зегь аҿтәи ауахәамақәа азҿлымҳан, аха жәашықәса инареиҳаны Франциатәи ауахәама аамҭа зықәнарӡыз аус ауахәамазы илҵшәадахеит, ихыбгалеит. Азауадқәеи афабрикақәеи ирзышьҭыз «ацқьацәа» рхаҭақәа ауахәама иаӷаха иаақәгылеит... Урҭ рҿаԥхьа иаатит ҽа дунеик, ҽа ԥсҭазаарак. Ирбеит, еилыркааит аусуҩ идунеи шымариамыз, аусуҩ дышжьаз...
Сыҩнагылоуп иҭынчҳаҳараӡа, — хьыраӡынла иқәҵоу ауахәама еиӷрыкка ду. Сахәаԥшуеит сҿаԥхьа ирҟацаны
икыду Иисус Христос исахьа. Уи исгәаланаршәоит аамҭала ауахәама иахәаҽыз, ауаҩытәыҩса ихшыҩ-идырра зныруа, иахьа жәпаџьара ақалақьқәа рҿы иқәгылоу аҵарауаа дуқәа рбаҟақәа. Сыбла ихгылоит 1558 шықәсазы Шампель ахәаҟны апротестантцәа цәгьаԥсышьала зыԥсҭазаара иалырхыз, аха иахьа Женева ақалақь иалагылоу испаниатәи аҵарауаҩ ду Мигель Сервет ибаҟа. Мамзаргьы аинквизиторцәа амца иаларыблыз, аха здырра, зыуаҩра рзымблыз италиатәи аҵарауаҩ, афилософ Џьордано Бруно. Уи ибаҟа ихьӡырҳәагаха Рим Ашәҭкәа Рашҭа арлахҿыхуеит. Иара убас заҟаҩы!
Урҭ рцәа-ржьы рыблызаргьы, рыццышә мцаԥшьха аџьажәлар ирзыԥхоит. Ауахәама иазыхәаҽуам, иазымхәаҽит, иагьазыхәаҽраны иҟам ауаҩытәыҩса идырра, ихшыҩ!
Ана-ара «аԥаимбарцәа» рҿаԥхьа иаркыз ацәашьқәа иҭакәи-ааҭакәиуа, аҿыцәаара иаҿын. Уахьыныҩнашыло хыԥхьаӡара рацәала иқәыз агазеҭқәеи ажурналқәеи ауахәама апропаганда азура иазкын. Аха иҩеижьхахьаз рыбӷьыцқәа иуарҳәон уаҩы инапы иамкижьҭеи акыр шааҵуа...
Сандәылҵуаз, раԥхьа саннеиуаз еиԥш, данааиуаз сымбаӡакәа, ҩбаны иҿаз аџьтә шәы хьанҭақәа рыбжьара, данцо ҳәа дкылԥшуазу, даасыдгылт саныҩналоз иаасыдгылаз. Ашәы зҿатәаз ихы-иҿы мчыла иааихарччашәа, шәҟәы еицарса хәыҷык сышҟа аҿааирхеит. Иҟаиҵо збап аасгәахәын, сџьыбахь снапы ҩасырхеит.
— О, мап, ҳамҭас, — иҳәеит уи. Сылаԥш нахызгеит ацәаҟны нбан дула «Евангелие» ҳәа ианыз аҩыра. Уаҟа емблемак аҳасабала цәаҳәакны адгьыл асахьа ҭыхын, агәҭаны аџьар ахаргыланы. Уахь инагаз амҩахәасҭа иаҳәон аԥсҭазаара иашаҵәҟьа нарцәыҟоуп иахьыҟоу ҳәа. Џьаҳаным ашә илагылаз апап сынидҵын сҿынасхеит, амра шәахәа сықәыҷҷа... Акраамҭа дсышьклаԥшуан, аха ашәшьы ихатәаз урҭ ашәахәақәа инарбомызт.
АԤСҬАЗААРА АЦӘҚӘЫРԤҚӘА
Ԥшьымз инарзынаԥшуа аокеанқәеи амшынқәеи ҳҟьо ҳазманы ирхыз «Чкалов» Аԥсадгьыл ахь ахы хан. Ҳааскьацыԥхьаӡа ҳауаажәлар, избац ракәӡамкәа, ссиршәақәа рҽырԥсахуан.
Мшәан, уаанӡа избақәоз зымбартә еиԥш, амшын сара сҭаргыланы самазу, ма дара ус иҟазу? Схы азҵаара асҭон.
Уажәы зегьы еидызкылоз хәыцрак, хықәкык акәын. Уи — ацәгьа-абзиа зегьы еиқәыршшаны, гәынчыхьак аӡәгьы имамкәа, аҟәарахьы аӡхыҵра.
Амшын аӷәӷәа бзиа дабоит. Зычҳара маҷу, икәадоу ицҭәа еснагь ирацәоуп, ацҭәа зҭахыда, еилаҳауада акәада!
Уԥсадгьыл, ууаажәлар, уҭаацәа мызла хара уанрыҟәгоу, уахгьы-ҽынгьы ӷбак аҩныҵҟа! Иҭалашьцоу аокеанқәа, зыҭра иҭыҵуа амшынқәа, аӡиас аапкқәа, атәымтәылақәа, атәымуаа... Амшынуаҩ шаҟантә шаҟа еиҭакрақәа дрықәшәо аҟара, аҽаԥсахуеит уи иҭагылазаашьа, иԥсихологиа.
Ӷбак аҩныҵҟа! Аӡыблара иху аӷба аҩныҵҟа изынхарҭоу, изусурҭоу, изыԥсшьарҭоу ауаа рыбла анеишьцылалак — агәеиқәҿыӷьра, аиқәгәамҵра — ицәырнамго арбану амшын. Амҩа хара, амҩа хьанҭа дышԥаанарԥшуеи ауаҩы. Апатологиа-физиологиатә, аԥсихологиатә процессқәа уҳәа шаҟа цәырҵра ирақәԥатәуи, шаҟа ириааитәуи?
Ӷбак аҩнуҵҟа! Аха иара аԥсҭазаара ахаҭа романтиками! Занааҭк еиднакыло ауаа рзанааҭ иарӷәӷәозароуп реиҩызара, ракзаара, ирнаҭозароуп хәыцырҭак, хықәкык. Аиҳараӡак амшынуаа. Урҭ русура хьанҭа рымч-рылша еиднакылоит. Аԥсабара иахылҵуа амашәырқәа ирҿагыланы ақәԥараҟны ауаа реицхыраара, реиқәибархара ҳәаак амаӡам. Аха аиндивидум, аҟазшьа, аԥан алеишәа уҳәа — ахаҿра! Адунеи шаҟаҩ уааԥсыра ықәу аҟара ҟазшьагьы ыҟоуп, иҟам ҩыџьа еиԥшу.
Амшын ахь ҳхы анынаҳарха инаркны, ҳхынҳәаанӡа х-ҭагылазаашьак ҳарҭысит.
Актәи—аӡсара раԥхьатәи амшқәа раан: аилибакаара, аԥибашәара... Аҩбатәи — ихадоу. Абӷьыц иарбыбыз амшә аҭагылазаашьа: агәамҵхамҵра, аиқәӷыӷра, ахагәыхшәара, аԥсҭазаара ацәыцә ианаҩызахо, акәиц нацрасыр илеиқәыццышә ианцо.
Ахԥатәи — аԥсадгьыл ахь ахынҳәра — агәырӷьара„ ахәмарра, аччара, абзиабара уҳәа аоптимизм, аԥсҭазаара амахәҭақәа зегьы анаатуа.
Абарҭ аҭагылазаашьақәа ириааины зыуаҩра ззеиқәырхаз иоуп амшын иаҭахугьы. Иара абраҟоуп акаԥдан актәи ицхырааҩ дахьаҭахугьы. Уи, иарбан ҭагылазаашьазаалак, аџыр даҩызазароуп, иламзароуп хьаҳәа-хьачарак, лак-ҩакрак. Дақәшәозароуп доусы иԥан. Илиршароуп аиашамҩахь ркылгара, агәрагара ду рылаҵара.
Аиашарахь икылугарц, хымԥада, ухаҭа уиашазароуп, угәра ргарц азы ухаҭа иулазароуп агәрагара ду. Арҭ аҩ-ҟазшьак ақәҿиарақәа ирықәҿиароуп, аԥсҭазаара иахыҵхырҭоуп.
Ӷәӷәалаҵәҟьа идыртәуп уахгьы-ҽынгьы аусуратәии ауаҩратәии ауалԥшьа нагӡатәқәа ушырхагылоу! Иалуршароуп, еилых ҟамҵакәа, аӷба аҩныҵҟа анегативтә ҟазшьа зманы зхы ҩыҵызхыз, иара уаҵәҟьа аҩныҵҟатәи амчқәа — апартиатәи, азанааҭеидгылатәи, акомҿареидгылатәи активистцәа рыла ахәаҽра, иахәҭоу амҩахь акылгара, анҭыҵ даҽаӡә ицхыраара уақәымгәыӷкәа.
Згәы алаҟам, зылахь еиқәу амшынуаҩ ажәа ҟәанда дазгәкуп, ажәа заҵәык иалнаршар алшауеит аԥсҭазаара аиқәырхара. Ачымазаҩ аҳақьым игәра имгозар, ахәшә ииҭо мацара дазыхәшәтәуам!
Уажәа агәра ргартә, убара рыбла арччартә, иаргәырӷьартә алзыршо мчы заҵәыкоуп — ауаҩра ҳәа изышьҭоу! Ауаҩра — аԥсҭазаара иашьаҭоу, иамалу!
Ауаҩи ауаҩи, урҭ раарыхратә усеицуратә еизыҟазаашьақәа рҵара, ауаҩы ихаҭа иҵара анаукақәа иреиҳау наукоуп. Ауаҩы иҵара!
Уи иинтересқәа хьчо, ихатәы интересқәа — азеиԥштә уаажәларратә ус ахь ркылгара, ахатәмалтә ԥсихологиа аҟынтә азеиԥш мал ахь ииагара — ҵа змам океануп. Аԥсихологиеи асоциологиеи иааныркыло аҭыԥ ҳәаак амаӡам, аиҳараӡак амшынуаа рыԥсҭазааратә, русуратә чыдарақәа рыҟны...
Сгәы ирыцҳанашьоит уажәы, ахаан гәацәыхьак неибызымҳәац реиԥш, иҟәбаҟәшәо зыгәшәа еибаҳәо ауаа сахьрыхәаԥшуа...
Аиашазы, ҳхатәы ҟәарахьы анеира аҿаԥхьа имҩаԥысуаз аҭагылазаашьақәа, иҟарҵоз аицхьаҵрақәа ачча насҿықәдырххуан, аха ссиршәақәа сдырхәыцуан.
Ҳааскьацыԥхьаӡа закә гәыхыҭхыҭроузеи, закә еиҭасрақәоузеи! Знык Гибралтар ҳанҭала, аҩны ҳаҟазшәа аҟара гәырӷьаран, макьана мчыбжьныҟәара шыбжьазгьы. Амшын ҟәандашьшьыраӡа иаҳԥылон, џьара ҵаак, хьҭак ыҟоуп узымҳәо, ианвар агәҭа амра кажжы! Ацәқәырԥа ссақәа рыблакәа ҭаџьуџьууа иҳахәлаччон, ҳагәшәа ркуан, ҳгәы рҭынчны ҳаӡхыҵырц, ҳарԥыларц ҳауаажәлар, ҳҭаацәарақәа. Иҳахәыҭхәыҭуан, иаҳҿагәыбзыӷуан: — Аҩныҟа, аҩныҟа! Уажәы, аҵыхәтәантәи ахымш — амыцәадара, иргәаҟгоу аҵхқәа!
Узхәаԥшлак рылацәақәа ҭчаа-ҭчаа, иҷаԥшьозшәа иҟан.
— Аа, Матопан, Матопан! — иаагеит абжьқәа, иназхәаԥшыз адгьыл ҿацә инеигәырӷьаны, адгьыл — ауаҩытәыҩса игәыӷырҭа.
«Уааизар Матопан, еизга учамадан», — рҳәоит амшынуаа хәмаруа, аха уахымыццакын аизгара. Атаможеникцәа иааилдмырттар рзычҳашам!
Ҳналалеит, унапы неиҵухыр инаӡома уҳәартә еиԥш ҳазааигәаны аҭырқә дгьыл, ашьац иаҵәара еиқәыбатканха.
Адунеи зегьы ҳара иҳахәаԥшуазшәа ҳгәы иабон, зегьы дәылҵны иԥшуан аҟәарахьы...
Ԥшахьк цаҳәцаҳәуа Босфор ибжьаланы аҿаанахеит. Уи иагьа иҷыхьзаргьы, иҵәыҵәызаргьы иаҳзааигәоу, игәакьоу ԥшан, илбаадон ҳазыгәшьуа.
— Ицәажәоит арадио «Чкалов»! Ицәажәоит арадио «Чкалов»! Минуҭқәак рышьҭахь шәазыӡырҩы адырраҭара! Минуҭқәак рышьҭахь иҟалоит адырраҭара! — Босфор ҳалкылшәамҭазы иаагаз абжьы наҟ-ааҟ зыхқәа ҭыԥшша-ҭыԥшша ҳаазвалаз абзарбзанқәа ргәыцә иҭыҩуан, ирхыҩуан наҟ-ааҟ ҳзыбжьаланы ҳлеиуаз Азиеи Европеи рыхәқәеи ркаршәрақәеи.
Зегьы рыԥсы рыхәларӡны, иазыԥшын иҟалараны иҟаз адырраҭара. Иазыԥшын, «аибашьра иалгеит, доусы шәыҩныҟақәа шәца» аҳәашашәа! Аҭшәара ҳахьылкылшәо Амшын Еиқәа аҳәаақәа аатуеит, иаатуеит уи агәашәқәа. Аха рыуа ҳхы абаҳархо? Уажәазы уи апроблема хадақәа ируакын, ҵыхәаԥҵәара зқәым апроблемақәа рыҟны.
— Одессаҟа, — иҳәон аӡәы, егьи, — Тҟәаԥсҟа.
— Мап, аҩызцәа, — инарҿаирхьуан даҽаӡәы, иԥаҵеиқәаҵәақәа харшало, — Баҭымҟа.
Зтәы иагарыда? Ус баша, хәмаршақә ирҳәоит акәымзар, ирҭахыҵәҟьоу акоуп — рҭаацәарақәа рԥыларц... Уажәы еиҭакрак ҟалар аусқәа цәгьахоит, ҳаӷеиҭа, иалаԥсып, зегьы ирзыԥшу, зегьы зхызго амшынуаа! Иԥшуп рычҳарақәа нхыжжуа.
— Аҩызцәа! — сналагеит. — Акыр иаԥсоу амшын-уаа! — «Чкалов» аԥынҵа Амшын Еиқәа аҳәаа ишынахьысыз еиԥшҵәҟьа. — Ишәыдысныҳәалоит еибга-еизҩыдарыла иҳазгәакьоу Амшын Еиқәа ахылара...
Иаргьы ааигәа зыԥшәма дзымбац ахьчалажә еиԥш, «иаҳгәыдԥалон», ацәқәырԥақәа ҳдырбзон, иҳаигәырӷьаны аӷба рҽықәрыжьуан, Гәнаа рыҽҵыс еиԥш, ишҳаигәырӷьо ҳҭадырхома аауҳәартә...
— Ҳамҩа хоуп Новороссиискҟа, — инасыгӡон сажәа.
— Оо, ураа! Ураа! — иаагеит гәырӷьарыла зхы-згәы ҩаҭәыз амшынуаа рбыжьқәа. Уажәраанӡагьы ус акәын ишырдыруаз.
— Ишәзеиӷьасшьауеит агәабзиара, агәалаҟазаара! Шәҭаацәеи шәареи шәеиԥылара анасыԥқәа иреиҳау насыԥны... — сажәақәа схаҭа сгәы дырԥшаан, иҩасыхәлаҵәаз агәырӷьаратә лаӷырӡы уаҳа наҟ акгьы снарҳәомызт. Исыхәлаҵәон Испаниа ҳаннеи аҩныҟа ателефон санасыз еиԥшҵәҟьа. Усҟан, ааигәа, агәыларантәи сасызшәа, еиҳагьы иҿацаӡа, еилгаӡа иаасаҳаз абжьы «уабантәасуеи» ҳәоуп ишҵааз. Испаниантәи анысҳәа, сыԥшәма иааздырратә лыԥсы налыхәлаҵәеит, саргьы даараӡа сҽысҟажарц сшаҿызгьы, сылабжышқәа ҩхаҟәҟәалеит...
Уажәы ҳашԥеиԥылари, иаҳзыԥшыз аиниара сарҭынчуамызт. Сгәы хыҭхыҭуан раԥхьатәи еиԥыларак еиԥш. Закә насыԥузеи, мшәан, исԥеиԥшыз! Уахгьы-ҽынгьы ҳааидхалар, шьҭа џьара ҳкылибагахьазаарын! Иагьа еимак-еиҿак... Уажәы даҽа уск алацәажәаха змада! Амҳара ҿыц аҩналара иаҳзаҩызоуп ҳаиԥылара. Ҿыцбарах, ҳазхара ҳзеибамбо, ҳагәқәа ааҳартаанӡа дырҩегьых амҩа, дырҩегьых аизыԥшра, аизыгәшьра. Аиашаҵәҟьа, закә насыԥузеи схала схы иазысыԥшааз!
Уажәы сызҭагылоу аҩыза аҭагылазаашьа рнызбалоит зхатә хәыцрақәа, зхатәы планқәа шьақәзыргыло ауаа. Зегьы рҽыӡәӡәа-рҽышьшь, икәеикәеиуа рҽеилырга иԥшуп.
— Слеир ҟалома? — аҷыгә-ҷыгәҳәа ашә днас-насын, сышә лхы аакылалкит ацәа хаа салазшәа сызлаз ахәыцра саалызхыз Надиа.
— Ишԥаҟамлои, бзиала баабеит! — дааҩнашылеит, аха избац Надиа лакәмызт, илуа-илҳәо дақәымшәо, дгачамкуан.
— Бзиароу Надиа? Ибымбои ҳаибга-ҳаизҩыда ҳаԥсадгьыл ахь, ҳаҩныҟа ҳахьыхынҳәыз, — сналҿаԥшит зылахь еиқәышьшьы еиқәшәы игылаз аҭыԥҳа гәкы. Уи заҳаиҭқәиҭ каԥсахьаз, зыԥсы зылӡаахьаз лҭагылазаашьақәа уамашәақәа ддырԥшӡон, дрыцҳанашьон сгәы. Зегьы рыҳәсақәа, рхацәа рԥылоит, лара?.. — схәыцуан гәаныла. Уи са исҳәақәоз лаҳаӡомызт, сылбоит ҳәангьы сыҟамызт, даҽа дунеин дызлаз.
Издыруада уажәраанӡа, наҟ ҳаныҟаз, ажәа гәыԥшаахқәа лԥызгалоз, илыхәлаччоз, илыдҽырбалоз уажәы рылаԥш дахьыҵамшәо гәнылгозар?
Сылзаԥхьеит ажәеинраалак:
Адунеи зегьы ӡыла иҭәын,
Аӷба «Чкалов» ҳама ихын.
Ччабжьы заҵәык ԥсыс иахан,
Адгьыл аҵахь —
ҳамҩа хан.
Зны имацәысуан,
ажәҩан бгон,
Амра кылҟьон,
зных икшон.
Акыр-кыр —
лара дыччон,
Сара сыгәжәажәон,
са сҵыкәкәон,
Аӷба ыкәҳа ҳама ицон,
Ла дыччон,
дыччон,
дыччон...
Ҳашьҭра ҳхыланы ҳаауан,
Зны имацәысуан,
ажәҩан бгон,
Ацәқәырԥақәа
ҭыҵны ицон.
Амза алахь еиқәнаҵон,
Амшын газга
акәа ҳҭан,
Ҳаԥсадгьыл ахь —
ҳамҩа шьҭан,
Ҳааскьацыԥхьаӡа —
са сыччон,
Ҳааскьацыԥхьаӡа —
гәык гәырҩон...
Апоезиа абзиабаҩ, зхаҭа алирикатә жәеинраалақәа зыҩуа Надиа днаԥышәырччазшәа ааҟалҵеит...
...Ашышкамс иара аҵкыс еиҳау шьҭнахуеит ҳәа, снаԥшызар, абуксир хәыҷқәа рҽҳадырбаӷьала, асқьалахьы ҳнаргон. Ацәылашара иаҿын. Новороссиисктәи Норд-ост — аԥшатлакә, анаатә еикәаҵәиуа, ацгәыԥсы адәахьы идәылганы иузкаршәрымызт.
..Даауан змаршәа еибакхьаз, ишьақәибаргылахьаз Чкаловаа ҳаплантә дҵақәа хьыӡла-ԥшала инагӡаны.
...Мураҭ Шәлиман-иԥеи сареи ашара ҳаҵагыланы хаҩхалеит Аусбарҭахь, ҳхылԥа аҵыс ҭаҳәуа! Ҳхалеит, ҳначальник ҳалшарақәа, ҳалҵшәақәа иаҳҳәарц. Уи иааира, ибара зҭахны еизахьаз рацәаҩын. Ус, афы наҳгәылҟьазшәа, инеимҟьҟьан, игылаз ауаа асолдаҭ реиԥш рҽеидыԥсала аӡәы амҩа наирҭеит. Иҟалазеишь ҳәа зҽеидыԥсала исывагылаз Мураҭ имгәацәа сыҽнавырҳәҳәаны снаԥшызар, измааноу сыздыруам, акы ԥхаӡа сцәа-сжьы ааимнадеит. Акоридор дыбжьаланы днеиуан Анатоли Алеқсеи-иԥа — дласӡа, дкалаӡа. Днеиуан ишьаҿақәа раӡаны, акаҩ-акаҩҳәа рышьҭыбжь заҵә акоридор ибжьыҩуа.
«Зегь реиԥш саргьы снаиеихырхәап данаасывало», — схәыцуан гәаныла.
— Ҟоҳ, амшынуаҩ, уанбааи!? — ихы-иҿы ҩеихаччан, снапы ааникылеит. Сыжәҩа инапы наҵидан, дсацәажәо икабинет шыҟаз иҿынеихеит.
Зықәҿиарақәа амҵәыжәҩа ҷыдақәа зырҭаны Анатоли Алеқсеи-иԥа икабинет иныҩныԥрааз, иаасԥылоз сеихырхәон, нахьнатә сырдырӡошәа аԥсшәа сарҳәон.
Ус, уаҟа сахьындәылҵыз, шәҟәык аасдыркит. Иаахыртлан аԥхьара салагеит: «Акыр иаԥсоу аҩыза! Шәҩызцәеи шәареи исзыншәыжьыз агәалашәара бзиаӡа агәаӷьра снаҭеит асалам шәҟәы аҩразы.
Сҩызцәа (акоммунистцәа) реиԥш, саргьы исыӡбеит аурыс бызшәа аҵара, сагьалагеит ашәахьа инаркны. Шәара Лориантҟа шәаныхынҳәуа еиҭагаҩыда сшәацәажәартә сышәԥылоит.
Сыԥҳа шәажәеинраалақәа реиҭагара далагеит... Сгәы иаанагоит шәпоезиа даара иԥшӡоу поезиоуп ҳәа.
Идуӡӡаны иҭабуп ҳәа шәасҳәоит, шәара иаҳзаашәырԥшыз азыҟазаашьа бзиаӡа иабзоураны шәтәыла иаҳагьы ӷәӷәала бзиа избо сахьыҟалаз.
Сазыхиоуп шәыԥсадгьыл бзиахә гәык-ԥсыкала аҭаара...
Ишәзынасҭиуеит асалам, абзиабарақәа зегьы нацҵаны. Ани Марре».
Бзиала, «Чкалов» — раԥхьа сымҩақәа аазыртыз, сыблақәа хызтыз.
Бзиала, Чкаловаа — сыбзиабара ду зду!
Уа мшыбзиа, «Адигени», сынасыԥ знапы иану!
АԤСАДГЬЫЛ МА АԤСРА!
Ауаҩы игәахәтәы анынаӡо шаҟа гәаҳәара, гәырӷьара инаҭо атәы аҳәара аҭаххарым.
Издыруадаз ас иаалырҟьаны, мамзаргьы ахаан азы исымбаргьы зыӡбахә легендаха адунеи иахыҵәахьоу атәыла џьашьахә, ари амшын мҩа алсымхыр...
Насгьы иарбан ари еиҳау гәадурас иҟоу — алегендацәа зхоу атәыла, ахақәиҭра адгьылбжьаха, мраҭашәарахьтәи адунеи азбжа аҿы раԥхьатәи асоциалисттә револиуциа аԥсадгьыл — Куба, уи ауаажәларратә ԥсҭазаара ҿыц аргылараҟны, цәыкәбарк адамхаргьы, ԥхӡы хәыҷык азкаҭәара. Ицқьаны фымыз ари атәыла аҩныҵҟа сыҟазаара, сусура аҳәара азин снаҭоит сыԥсҭазааратә мҩа иафырхаҵоу мшқәоуп ҳәа! Ааи, ааи! Иџьашьатәӡам. Ифырхаҵаратә мшқәоуп. Уи аҩыза алахьынҵа «Адигени» абзоуралоуп ишсаҭәашьахаз.
Усҟан, Кубаҟа усура ицатәуп ҳәа адырра анҳауз, аҩада Шотландиаҟа амҩа ҳақәын. Ҳҩеиуан аԥҭа еишьылӡа изыбжьатәаз Ирландиеи Англиеи ҳрыбжьаланы.
Ҳҿаԥхьа ишьҭан имаҷмыз, имариамыз ауснагӡатәқәа. Урҭ ируакын Шотландиатәи ҳхынҳәны Роттердам аара, устәи Аҩадатәи амшын ала ҳаикәшаны, Балтикала Клаипеда анеира. Уи зегьы реиҳаӡа иааигәаз мҩан аӷба ишахәҭоу еиқәыршәаны Кубаҟа усура адәықәҵаразы. Уи аҩыза адырра шааҳауз еиԥш, ауадаҩрақәа наҟ инҳхыԥрааит, «Адигени» амҵәыжәҩақәа амазар цәгьа иҳамбо ҳаргәырӷьеит. Ҳалагеит Америкатәи аконтинент аҿтәи ахақәиҭра адгьылбжьахашҟа ацара аҽазыҟаҵара. Уахыки ҽнаки рыҩнуҵҟала Клаипеда ҳаӷба еиқәыршәан Атлантика арразы иаҭахыз маҭәахәыла. Иԥсахын иԥсахтәыз ауаа, рҽырԥсахит акаԥданцәа: ажәытәтәиқәа — ԥсшьара, аҿыццәа — усура!
Исаҭәашьахеит аԥышәа ду змаз акаԥдан аус ицура! Сааигәырӷьеит зықәрахь инеихьаз ауаҩы маҟа деиҩаҳаҳа данааҩнашыла. Аиашазы, аԥшреи асахьеи рыла Борис Дмитри-иԥа аныхачаԥа деиԥшын. Уи иҭеиҭԥши ихатәрареи ухырымхырцу?!
Ҳақәҵит Клаипеда. Иҳамҩатәны Роттердам аидара ааныжьны, ахәаша ахәылԥазы, аусура аамҭа ниасхьаны, ҳанҭалеит Антверпентәи абаӷәаза. Асқьала ҳшынадгылаз, иҩхалаз Бельгиа ахаҭарнакцәа аҳәаақәа аадыртит. Иҳарҳәеит иахьа шьҭа аусура ишаамҭам, абаӷәаза аҵасала асабшеи амҽышеи шыԥсшьароу...
— Ашәахьанӡа усда араҟа ҳгылазаарцу! — иааџьаҳшьеит, уажәада ари атәылан имааицыз, згәы Кубаҟа изыхоз ауаа.
– Аиеи, шәгәы ҳақәҿыӷьрыма уаанӡа? – иааихыхәмарит аԥшәмацәа иџьашьаны.
Сҩалбааит «Калинка» ашҟа аҭел сасырц. Уи амагазин аԥшәмаԥҳәыс Бельгиеи ҳареи ҳаиҩызаратә гәыԥ дахантәаҩуп.
— Иҟалома аҭел сасыр? — сахьлалбааз аҩны лаша игылаз акабинетқәа руак иҩнатәаз снаиазҵааит, аминауаҭра шьҭаҵо.
— Аа, ишԥаҟамлои, суҳәоит, — ашырҳәа дҩаҵҟьан, аҟәардә сышҟа даахеит зуаҩыбжара иҭагылаз, аукы, пакы, еиқәакы.
— Амагазин уажәшьҭа ашә аркуп, — иҳәеит уи ту-у-ту-у-ту-у зыҭгоз атрубка аннықәсҵоз.
— Иҭабуп, абзиараз! — сҩагылеит.
— О, мап, мап! — снеира дазыԥшызшәа, инаҩсан иқәгылаз автомат ачашкақәа наҵаргыланы даннақәыӷәӷәа, аҽыҩҳәа акаҳуеиқәаҵәа лаҿыҵҟьеит. — Акониаки авискии реиҳа угәы иеиӷьанашьозеи? — дсазҵааит акаҳуа саԥхьа иқәыргыло...
Асҟак апату-анамыс ҟазҵаз ауаҩ днаԥхьан аӷбахь. Сааҭқәак рышьҭахь сышә даахыҵит, нахьнатә иидыруа аӡә сакәушәа деилыхха.
— Рыжәтәыс узеилаҳауа, — инықәсыргылеит акониаки ауаткеи.
— О, аурыс уатка, аурыс уатка, — дааигәырӷьан иаақәхны днахәаԥшит. — Ҳаит, амашьына аԥсҟы скымкәа сыҟандаз! — ҿамҩа-ҿамҩа днаҿыхәеит.
— Ақалақь Антверпен уаҩы игәы алаҿыӷьыртә иҟам. Аиҳараӡак, знык ада ҳтәылан имааиц изын, имаҷым уаҩ иибара, иаҳара, — даҿын уи ахаҵа ҳагәшәы аҳәара.
— Сара акы заҵәык исылшо, — иҳәеит аҩыза ҿыц, — ашәахьа шьыжьнаҵы ари асқьала аҟны абалласт адкылара. Иара араҟа аидара шәыҭара...
Ҳәарас иаҭахузеи, сқьалак аҟынтәи сқьалак ахь ҳаигәыдҵо ҳрыманы идәықәлар аҵкыс, ари даара ҳусқәа арманшәалон. Акыс, ари аҩыза ҿыц абаӷәаза анапхгаҩы хадацәа дыруаӡәкзаарын.
Уи инаркны Антверпен ҳаҟазаара мҩаԥысуан илахҿыхыз аиҩызаратә еиԥыларақәа рыла.
— Уаҵәы ақалақь шәсырбоит, — иҳәеит ахәылԥазы данцоз.
Уаҵәы захьӡыз ҳиманы днеиуан, ақалақь аҭоурыхтә ҭыԥқәеи ажәытә архитектуратә баҟақәеи ҳарбо. Уи дазгәдуны иаҳзеиҭеиҳәон иқалақь аҭоурых.
— Ари ижәытәӡатәиу абаӷәаза Антверпен иҭалоз, мамзаргьы аӡиас Шельд ладагьы-ҩадагьы иҭысуаз аӷбақәа атаможниатә шәахтә аԥшәма ирҭалар акәын, — иҳәеит уи. — Ус акәымкәа, ашәахтә иацәцарц зҽазызкуаз
акаԥданцәа Антверпен иаанкыланы, рнапқәа хыҵәҵәаны, аӡы иналеиԥсон...
— О, ари ананамгацәа рраионоуп, араҟа иржәуеит, еисуеит, уаҳа усутә рымаӡам, — иҳәеит уи, аӡиас ихықәгылаз ажәытәӡатәи, 500-600 шықәса зхыҵуаз атаможниатә баа ҳнахыкәшаны, зыхәдацәақәа нҵеибакааны, зӷьалпал цәгьаз ауаа ҳанынарывала.
— Ирацәаҩушь ананамгацәа?
— Уи ҳахашшаартә ҳаҟам!—дааԥышәырччеит ҳгид.— Аусура зҭахым изууеи, аа, сара, шәрыхәаԥш снапқәа, — иаартны иааҳамҵеикит еимҟәыԥԥа-еимҟәыԥԥа, амсақәа зҵаз инапсыргәыҵақәа. — Сара снапхгаҩны смиӡеит, акыр шықәса инеиԥынкыланы еидарақәҵаҩыс уажә сызхагылоу абаӷәазаҿы аус зуан, иахьагьы иаҭаххар, махәҿала аус зуеит...
— Бзиоуп, аха аусура зҭахны, аусурҭа змамкәа иҟоу? — Иҟоуп, иҟа, — даахәыц-хәыцын, — уи ачымазара изацәымцеит ҳара ҳтәыла хәыҷгьы.
— Асекс иазкны кинофильмк цауоушь? — сиазҵааит асекс иазкыз, иҵыхәаԥҵәарадаз арекламақәа ҳанынарывала.
— Акинотеатрқәа реиҳараӡак рышәқәа аркуп, асекс акәым, даҽа џьашьахәк цәырыргаргьы, ауаа анеира иаҟәыҵт. Иазыруазеи акинотеатр, рыҩны иштәоу зегьы ателевизор иднарбозар!
Ус, ҳгидгьы иара азҵаара ықәзыргылазгьы, амҳәатә ишалацәажәаз рдырын, акыраамҭа ҿымҭӡакәа итәан.
Уи аҭагылазаашьа аԥсахра уадаҩын, абызшәа амҳаџьырра ишахараҳтәызгьы. Уи англыз бызшәалоуп дышҵааз. Уи инаркны акыр ақалақь ҳаланыҟәеит, аха ҳаҳаиҭҟәиҭ лаҟәын.
— Ишәҭахызар, абри акиносахьа бзиоуп, — иҳәеит ҳназвалаз акинотеатр аҿаԥхьа амашьына аанкыло. — Ҳаргьы кинок ҳамбеижьҭеи акрааҵуеит, — инациҵеит дызлаз ахәыцра иҽаамаданы...
— Мап, мап! — ҳааибарччеит.
Ҳныҩналеит иҭбааҭыцәыз акинотеатр. Ссиршәақәа иҟәымшәышәыз акреслоқәа урҭатәар, агылара уҭаххарымызт. Абӷакыдҵарҭақәа рышьҭахь аҭаҭын аццышә ҭаԥсарҭақәа рыдҟаҵалан, зегьы аҭаҭын иахон, аха алаа афҩы ҩнатәаӡамызт, алҩа ацарҭеи, аҳауа ааирҭеи бзианы иазгәаҭан.
Акреслоқәа рыбжьаларҭа алампа хәыҷкәа, аекран иаԥырхагамхартә, ибжьадырлашон.
Афильм англыз фильмын, Америка европаа рнапаҿы ишааргашаз, аԥсҭазаара азықәԥара иазкын.
Сара сзызхәыцуаз ари афильм ишаалгалак ҳазлацашаз акәын. Исгәалашәоит, зны Нант (Франциа) кинотеатрк ҳныҩналеит. Араҟа иазгәаҭатәуп, мраҭашәарахьтәи атәылақәа рҟны, знык абилеҭ аахәаны акинотеатр уаныҩнала, анаҩстәи ицо афильмқәа зегьы урыхәаԥшлар шауа. Ицоит еиуеиԥшым афильмқәа. Хәылԥазык ҳгид иԥҳәыс дицны ҳаӷбахь дхалеит.
— Схы здыруа сҟалеижьҭеи абаӷәазаҿы аус зуеит, сҭаацәарахеижьҭеигьы акрааҵуеит, ишыжәбо, Антверпентәи абаӷәаза иҭагылам ӷба ыҟаӡам, аха иахьада сыԥҳәыс ӷбак ахь дхазымгалацт. Уигьы, ишыжәбо, асовет ӷбахьоуп, уаҳа ҽаџьара — мап.
— Избан? — иааџьаҳшьеит. Аиашазы, бираҟ хкыс иумбарыз арбану уахьынаԥшлак!
— О, асовет мшынуаа рхымҩаԥгашьа, рынамыс, рыпату иацназго мшынуаҩык идызбалом! Жәпаҩык убысҟак инамысдақәоуп, имаҳагьацәоуп, ауаҩы ицәаԥҽра иазхиоуп!
— Ус еиҳа зхымҩаԥгашьа бааԥсыда? — снаиазҵааит интересс икны.
— Асекс аганахьала еилухуада, еилауҵода, аха америкатәи амшынуаа ҳаӷоу-саӷоу ишәхымс ихыҵша — арыжәтә, аҳәса, аисра-аиқәԥара...
Агәрагара ду иҳаҭәашьахаз, уажәада ӷбак ахь ихамлацыз аҳкәажә лҿаԥхьа иахәҭаз адкылара ҟаҵан, лара лажәақәа рыла иуҳәозар, «ахаан хашҭра ақәымкәан».
Ариабжьарак аԥсшьара змаз, икашьшьы ҭынч итәаз ауаа ашәахьаҽны уск-уск инарзыҩт... Иҭынчӡа иԥшыз абаӷәаза ашыкьбжьы уаргыломызт — еилашуан аусура.
Ҳара ҳусқәа, Антверпентәи ҳҩыза ишиҳәаз еиԥш, иара ҳзыдгылаз асқьалаҟны абалласт рыдкылара, рыӡәӡәара ҳаҿын, иара уаҟа иҳадаҳкылон Кубаҟа агаразы аидара. Ажәакала, ажьа шаҟа итәаз аҟара икәаруеит ҳәа, акәарра акәым, аҩра акәын ҳазҿыз, аԥсшьаха, ацәаха змадаз?
Ихьыҵәцараха, икәеикәеиуа иӡәӡәаны иҩықәҳаргылаз «Адигени» адырҩаҽны аидара адкылара иаҿын.
Амра жәҩангәахьы иҩхалоны, ашҭа иааҭаҵәины «Адигени» аҿаԥхьа ашьапқәа нышьҭанарҟацеит машьынак. Ашә аартны, амашьына амаа аушьҭны, ишшәырӡа иааҭыҵыз аԥҳәызба гәыкы еилаҟацеи уи илыватәаз арԥыс еиқәа-еихатыри ҟәбаҟәшәо, ҳашҟа рҿаархеит. Авахтатә цхырааҩ днарԥылан, иманы даахалеит. Кубатәи ареспублика ахаҭарнакцәа ракәын. Урҭ иҳарҳәеит ҳҿаԥхьа ишьҭаз аус. Ихьанҭан, аха иус хьанҭоуп ҳәа Куба жәлар рынхамҩа аихаҳараҟны ҳалшарақәа акы мап ацәаҳкырц ҳаҟазма. Урҭ ирышьҭагыланы, ихалеит Бельгиатәи афирма ахаҭарнакцәа. Урҭ зегьы интересс ирымаз — ҳаӷба абжа аидара ара, Антверпен ишьҭыхны, егьи абжа аокеан нырцә—Монреаль (Канада) ашьҭыхра алыршахауоу иалмыршахауоу аилкаара акәын. Аиашазы, уи имариаз усмызт, акыс, аидарақәа еиуеиԥшымыз еидарақәан, ирҭахын еиуеиԥшымыз аԥхарратә ҭагылазаашьақәа, нас дара аидарақәа реиламыркьысра.
Аидарақәа неиламырсӡакәа ишахәҭоу, ианаамҭоу аҭыԥ аҟны ишнагахоз ала ажәа заҳҭаз ҳасасцәеи ҳареи ҳаиԥырҵит.
Аҩадатәи Атлантика ҳхыхәхәала ҳхын... Зны ажәҩан ҭагәҭасуа иаҳбон, ацәқәырԥақәа гәымбылџьбараха ҳаигәыдырҵон. Иҵәыҵәӡа аӡыхь зманы лаҟтәи зҿылазхаз аисбергқәа иҟарҵаришь шаҳҳәо, иҟәандашьшьыраӡа лаҟтәи иҩеиуаз Гольфстрим аҩада инаԥхьацаны ҳнагәыҵанахәҳәон. Ԥсеивгара хәыҷык, оҳ, гәышьа наҳҳәоны, анаатә, аԥшатлакә мамиқәараха иаацәырҵуан. Ус аԥсреи абзареи
ҳнарыбжьагылоны, «Адигени» хәыҷы иабашьуаз аокеан гәрым ду, ахы ԥханашьазшәа, игазҽазуа аҽааҟажаны, еишьылӡа, ииаҵәҟаҟараӡа, оҳ, шьыри, закә ԥсшьароузеи, қьафуроузеи уҳәартә ҳанхылон. Аха, иаҭахымызт уҽынеиҵыхны амра агәыҵаршрахь аццакра! Зыԥсҭазаара ҭынчмыз аокеан иҳанаҳәон акәада дшацәымӷу, ҳнанаԥхьон аџьабаџьафарахь, ақәԥарахь. Амшқәеи аҵхқәеи идырӡрыжәыз «Адигени», аидыслараҿ аиааира ганы, аҽынеиҵыхны инхылеит ӡырацәа зманы Атлантика иалалоз Лавренти Ацқьа иӡиас.
Ашырԥазы ацәа хаа иалхуа ҳналалеит аиаҵәара зҽагәылакны, ӡаӡала зхы-зҿы ҭаҳәҳәаз Монреаль. Ақалақь ҳналс-аалсны, мыццакрыда иаабеит. Ҳахәаԥшит адунеи жәлар рықәҿиарақәа рцәыргақәҵа «ЭКСПО 69». Араҟатәи аекспонат џьашьахәқәа зегьы ирнубаалон адунеи атәылақәа рықәҿиарақәа. Ацәыргақәҵахь иааиуаз ажәлар рхыԥхьаӡара даара ирацәаҩын, уахь инҭалалакгьы Асовет павильион ахь рхы хан.
— Ацәыргақәҵа «ЭКСПО 69» аартижьҭеи, абар, шьҭа шықәсқәак шҵуагьы, ҳпавильион ахь иааиуа ахәаԥшыҩцәа рхыԥхьаӡара есымша иацымлозар иагхом, — иҳацәажәон апавильион анапхгаҩцәа. Канада зегьы иреиҳау, зегьреиҳа иԥшӡоу ақалақь Монреаль аҿы ҭынч ҳрыхәаԥшуан аҭоурыхтә ҭыԥқәа, архитектуратә баҟақәа. Ҳаццакӡомызт — асабшеи амҽышеи абаӷәазаҿы ԥсшьаран, ҭынчран.
Абаӷәаза аԥшәмацәа, асовет жәлар рхаҭарнакцәа рхаҟара аԥсшәа, апату ҳақәҵаны, ҳҭахрақәа неиқәыршәаны, ԥшьымш рзы ҳамҩа ҳнықәырҵеит.
Змаршәа еибакхьаз Атлантикеи ҳареи ҳаилибакааны ҳаҟан. Ус, Еиду Америкатәи аштатқәа рыԥшаҳәа иаваршәны, ҳлеиуан ахақәиҭра адгьылбжьаха шыҟоу. Ҳласкьацыԥхьаӡа еиҳа-еиҳа аԥхарра ҳагәылалон. Ԥсҭазаарак алакҭа ҳаҵазмырԥшыцыз Аҩадатәи Атлантика аҽыртаӷаны агәыҭбаа ду «Адигени» хәыҷы иадҵаны, амра агәыҵаиаршуан.
Ус раԥхьа иаацәырҵит ишәырҭаҭаха, аҭыԥҳа ԥшӡа леиԥш ақалақь блахкыга Гавана. Маҷар ҿоушәа аччаҳәа шәахԥсараха еилашуаз, наҟ-ааҟ иҟәашӡа ишьҭаз акәарақәа ҳанрыбжьалеит. Згәашәқәа аатыз абаагәара ҳанынҭалоз, амра хыгьежь ду цыҩцыҩуа, иахьахакнаҳаз, атыҩ иакызшәа, имҵысӡо иаҳхагылан. Хауаажәлар зегьы дәылҵны, ҳарӷьарахь, ахьтәы ҟәара ҭартәааны иҳаихырхәоз, рнапқәа ҟьо аҭак рзыҟарҵон, агәалаҟазаареи, агәырӷьареи рыманы. Ҳармарахь иаҳхагылаз ажәытәӡатәи абаахырӷәӷәарҭа еиварыԥххаа иқәгылан ажәытә бзарбзанқәа, улаԥш ақәшәон иара убас амрамор шкәакәа иалхыз Иисус Христос ибаҟа. Абар, Карибтәи амшын ихыршәлоу ашьақартә дгьыл хәыҷы. Ажәа ишалоу еиԥш, анцәа ихазы игәаԥхаз ари адгьыл ҿацә шаҟаҩы ықәнагалахьадаз, иқәнацахьадаз!..
Аҭҳарцәҳәа, ацәа саалҵызшәа, сызлаз ахәыцра саалнахит аӷьӷьаҳәа зҿылазхаз аԥырсал. Иаҳԥылеит ҳнеира иазыԥшыз Куба адәныҟатәи ахәҳахәҭра Аминистрра ахаҭарнакцәа. Урҭ ирызнаагаз аидара ахаҭабзиареи ҳара ҳусуреи ахәшьара ҳарак рыҭан. Уаҩы игәы иҭымҵәо, аешьеиҳаб ишиԥымлара, иаҳԥылеит уажәынахыс зыҟны аус ҳамаз Гаванатәи анефттә зауад анапхгаҩцаа. Урҭ, згәалаҟазаара бзиаз, рыбла ихубаалон агәырӷьара, анасыԥ, иазгәдуны иаҳзеиҭарҳәон рыжәлар рылша, рымч. Ишырҳәарыз рыздырамызт асовет жәлар рҟынтәи урҭ ироуаз, ироуа ацхыраара зыԥсоу атәы.
Зыԥсадгьыл алахьынҵа злахьынҵоу, уи аԥеиԥш лаша, анасыԥ зхы ахҭнызҵо ауаа рылацәажәон изҭагылоу аекономикатә уадаҩрақәа, рҿаԥхьа ишьҭоу апроблема хадақәа. Аха иазыгәдуны ирҳәон апроблема хада — ахақәиҭра — шыӡбоу, егьырҭ ауадаҩрақәа еиҳа ишԥынгыла ссақәоу... Сырзыӡырҩуан агәрагара ду зманы иаҳԥылаз аԥшәмацәа. Ари адгьыл ашьапы анықәыргылара, аналаԥшра сазгәышьуан, уахь сгәы сыхон.
Иахьа ицқьаны мызкы ҵуеит Клаипеда ҳақәҵижьҭеи. Иахьа, сентиабр акы, аанхоит сыԥсҭазаара ацәаҳәақәа
ируакны — раԥхьа Кубатәи адгьыл сшьапы анықәсыргылаз. Шьапымшла. Иахьа инаркны иалагеит ари атәыла хәыҷ аҩнуҵҟатәи ҳџьаус.
Сыблаҿы дцәырҵит раԥхьа амшынуаҩхара сабжьызгаз ауаҩ...
Алахьынҵа! Алахьынҵа! Абар уажәы иара атәыла џьашьахә ахаҭа саԥхьа иахьышьҭоу. Уи Аԥснынтәи ашьхауаҩ ҷкәын «иааиртит» 1972 шықәса сентиабр 1 азы. Салаԥшуеит атропикатә ԥсабара ԥшӡа иагәылаҽырбо ахақәиҭра адгьылбжьаха. Сгәы рыладууп избаз, исныҟәаз, ари адгьыл аҿы «шаҟа уԥшӡоузеи, Индиа!» ҳәа сара саԥхьа 480 шықәса рнаҩс Христофор Колумб дшыӡхыҵхьазгьы!..
Сара сыӡхыҵит аиҩызаратә напы дсыркырц, ауаажәларратә ԥсҭазаара ҿыц сџьаус адысҵарц, иазкасҭәарц аԥхӡы. Ишәҭырц, иҿиарц ашәышықәсақәа идыргәаҟхьоу адгьыл!
Абар, 1492 шықәсазы Колумб раԥхьаӡа дахьыӡхыҵыз адгьыл ҳахьықәгылоу, уажәы ақалақь Никаро ҳәа изышьҭоу. Ақалақь иахагылоу ашьхақәа ирыҵхәраа иааиуеит аникель. Цаҟа еихҳәа-еиҵҳәа игылоуп ареспублика ааглыхратә наплакқәа ирхадоу аникельтә зауад. Абраҟоуп Христофор ишьҭааиуаз — ампыҵахалаҩцәа ҟыҟда-ҿыҟда зыдгьыл иқәынхоз иԥсцәаҳаха иахьырзыҟалаз. Абар ассир, ауаҩи ауаҩи реибафара зымбацыз ауаа ауҩытәыҩса игәрагара ахьырцәыӡыз! Атәра зҽазҭарц згәы иҭамыз ажәлар гылеит хацәынмырха. Аха изыхәшәыз. Испаниатәи ампыҵахалаҩцәа ируазма ари адгьыл ԥшӡа рнапаҿы иаарымгарц, амал ртәырымтәырц. Уи инаркны Куба 400 шықәса Испаниа анапаҿы иҟан, идыргылоит Гавана, Сантиаго-де-Куба, Тринитад, Санкти-Спиритус, Баиамо, Камагуа ақалақьқәа.
Абас, мчыбжьык аамҵыкәа, Никаро аҟнынтәи Гавана ҳаннеи, анефттә зауад администратор хада Иларио Сиклеи апартком амаӡаныҟәгаҩ Марселои ҳзыԥшын.
— Чала адырра злаҟаиҵо ала, иахьа Кивикан ишәзыԥшуп, амашьына хиоуп, — рҳәеит урҭ. Акы — Хосе
Мануел Чала ҳзауад апартком маӡаныҟәгаҩыс даман. Уи, Кивикантәи араиком ахь дшиаргазгьы, игәыблра ҳадуп.
Гавана хьыҵәцара ҳналсын, атропикатә ԥсабара џашьахә ҳнагәылалеит. Ҳаԥшәмацәа аҷҷаҳәа, ажәа уаара рибамҭо, рыԥсадгьыл аҭоурых, аџьажәлар иреиӷьу ртрадициақәа ҳзеиҭаҳәара иаҿын. Ирыман еиҭарҳәашаз, излаҽхәашаз! Амашьына ықәуаа ишцозгьы, ажәжәа-ԥԥыҳәа, акы сцәыбжьахар ҳәа сшәаны, ирҳәақәоз нҭкааны ранҵара саҿын.
— Аа, аброуп аԥсадгьыл ихы ахьақәиҵаз ҳреволиуциа аб, — рҳәеит амашьына аанкыло.
— Дарбану?! — ҩасҿыҵҟьеит азныказы, сахьыҟоу-сахьану схашҭны.
— Хосе Марти, — рҳәеит даргьы, иџьашьаны исыхәаԥшуа...
Ҳаҩҭыҵит амашьына. Ашьам дгьыл ҳәа акрыҟазар — иаракәын. Адәҳәыԥшра неиужьны иқәҵан архитектура-скульптуратә ансамбльны.
— Аа, ҳажәлар рҭоурых, — рҳәеит ргәы аладуны. Игәаӷьны ушьапы нузыламыргылартә ихҟьаз ашьацра, егьирахь избақәахьац ашьац иаҵәарақәа иреиԥшымызт. Адәеиужьра инеибынеиԥшны ицәаԥшьран. Дара архитектура-скульптуратә баҟақәа рахь инагаз амҩахәасҭақәаҵәҟьа ақьырмыт ԥҽхақәа рықәԥсоушәа ицәаԥшьын. Адгьыл ашьа агәылыжжуама уҳәарын. Ауаҩытәыҩса ишьа!..
1895 шықәсазы Кубатәи аџьажәлар еидкыланы, рхақәиҭрахь ишьҭихуеит Хосе Марти. Уи еицырдыруа аполитика-ауаажәларратә усзуҩы, апоет ду, фырхаҵарыла ахақәиҭратә бџьар дшаҵагылаз, дҭахеит абри аибашьра адәаҟны.
Уаанӡа, 1868 шықәсазы, амалуаҩ Карлос Мануел де Сеспедео напхгара аиҭеит амалуаа ссақәеи, ананамгацәеи, атәцәеи неидкыланы рықәгылара. Уи Испаниа имҩаԥнагоз аҳратәра аԥыхра иазкын.
Абри раԥхьатәи ақәгылара иаҿыԥшны иқәгылеиг акреолАколониалтә дунеи иалиааз, иаланхоз Хосе дацәыхаран Европатәи афилософиатә хшыҩҵысра. Аха уи ибзиаҵәҟьаны еилкааны иман антиколониатә револиуциа инарҵауланы иџьажәлартәны ишыҟаҵатәыз.
Уи ҟазарылаҵәҟьа илиршеит амилаҭтә буржуазиеи зхы ҩыҵызхуаз апролетариати, анхацәеи реидкылара. Арасизм злаҽны иҟаз анхацәа анегрцәа ирывагыланы ақәԥара мап ацәыркуан. Уи иҿаԥиҽуан Испаниатәи аколонизаторцәа рҟынтәи ахақәиҭра ганы, нас атәыла аҩадатәи агәыла ду — Еиду Америкатәи Аштатқәа — Куба «уаҿа иануп» ҳәа анапы иқәзыргылаз абуржуазиатә националистцәа. Хосе зыхшыҩ, здырра ҵаулаз, ипрогрессивтәыз уаҩын. Уи дазықәԥон адгьыл аџьажәлар иртәхарц, ақыҭанхамҩа ахкқәа рырҭбаара. Уи идыруан ақәԥараҟны, абуржуазиа акәымкәа, аџьажәлар рмассақәа ишрыдгылатәыз. Хосе мҩашьарыда иазԥхьагәеиҭеит Куба адгьылбжьаха економикала Америка анапаҿы ианыҟала, аполитикатә ԥеиԥш зеиԥшрахоз.
Ари адәҳәыԥш ҟаԥшь ааныжьны ҳнеиуан. Иааҳакәыршаны игылоуп абанан, акокос хьыхәаны. Аа, амхеиужьра, аџьықәреи алапҟьа еихышь. Сахәаԥшуан гәыблыла, далызбаауан саб аҭаҳмада. Сҿаԥхьа ицәырҵуан исызгәакьаз асахьақәа. Сабаҟоу, мшәан? Аха аџьықәреи арахьынтә ауми Аԥсныҟа ишнеиз, аџьықәреи — аши ахәыӡи зыԥсахыз. Ҳнавалеит океанушәа ицәқәырԥоз ашьақар ҽаҩра. Ақалақь хәыҷы Кивикан ҳахьналалаз бзиала шәаабеит ҳәа деихаччо
3 Акреол— иара уи адгьылбжьахаҿы ииз, хылҵшьҭрала испаниаа иреиуоу.
дааҳԥылеит Чала. Ақалақь цқьашәқьа ҳиманы дналалеит, аԥшәмара кны. Егьырҭ — Марселло, Лукресио, Сикле Иларио — асасрахь ииасит.
— Ишәҳарбари ижәымбац! — дааҳалаԥшит дааԥышәырччан. — Араҟа ҳазлаҽхәартә иҳамоу ашьақароуп. Аха уи аҟны ҳнеиаанӡа ишәҳарбап ҳаԥхьаҟатәи аҿар, ҳзыԥсахраны иҟоу ахәыҷқәа аҵара ахьырҵо, – ҳаԥхьа дгыланы иҿынеихеит. — Ҳара макьана иҳагу рацәоуп, аха ахәыҷқәа акгьы рнымԥшыроуп, ргәы ҭганы рааӡара ҳҿаԥхьа игылоу азҵаара хадақәа ирукуп, — даҿын Чала ацәажәара.
Ус ашкол ашҭа ҳанҭалеит. Ҳныҩналеит атропикатә хыбра ҩналашаӡа, ауаҭахқәа ҭбааҭыцәӡа. Аурок цон. Иааҳԥылаз ашкол адиректор аԥсшәа наҳаиҳәан, ҳиманы класск дныҩналеит. Адруҳәа иҩаҳхаҵгылаз ашкол хәыҷқәа, аӡәк иеиԥш еицҿакны, аԥсшәа наҳәаны илатәеит. Зыԥсҭазаара гәырӷьарыла иҭәыз апионерцәа неиҭас-ааиҭасуа иҳазрыԥхьон ажәеинраалақәа, иаҳзырҳәон ашәақәа. Урҭ гәахәа дула ҳрыдыркылт апионертә организациахь, рпионертә галстукқәа ҳахәда ихшьуп. Ҳара ирзеиӷьаҳшьеит иреиӷьу анасыԥ лаша, агәабзиара, аԥсуа қәранҵыра, аҵарамш. Иуаркалеиуа, еигәырӷьаны ргәы иадыркуан Ленин исахьа зынны ҳамҭас ираҳҭаз азначокқәа.
Ҳнеиуан Рогелио-нис-Серра ихьӡ зху ашкол гәыблыла иааныжьны. «Советико», «Компаниеро» ҳәа акраамҭа ахәыҷқәа рыбжьы гон.
— Уа бзиала шәаабеит, ҳашьцәа еиҳабацәа, — азауад ашҭаҟны даҳԥылеит Кивикан игылоу Кубатәи ашьақарааглыхрҭатә наука-еилкааратә институт азауад адиректор хада Лодос Хорхеи. Лодос аурысшәа аӡеиԥш иҳәон. Уи 1965 шықәсазы Киевтәи аинститут ВНИИСП далгеит.
— Шәеибадыр, ари азауад адиректор иоуп, — ивагылаз ишҟа ҳанхьаирԥшит.
— Мендес Евгенио, — аҿааирхеит инапы.
— Азауад Октиабртәи ареволиуциа иақәлоуп, —
иҳәеит акорпус хадахьы ҳиманы иҿанынеихоз. — Ари 1917 шықәса раахыс аус ауеит, амала, алҵшәа Куба аџьажәлар иртәымызт акәымзар, — назгәеиҭеит Лодос. — Азауад уажәы реконструкциа азура ҳаҿуп.
— Шаҟаҩ аус руада? — ҳааиазҵааит Лодос Хорхеи.
— 373-ҩык — иҳәеит уи. — Урҭ рҟынтәи 24-ҩык аиҳабыра ҵара рымоуп, 50-ҩык — атехника-бжьаратә ҵара. Анаука-еилкааратә — 70-ҩык — еиқәиԥхьаӡон уи, аамҭа кьаҿк иалагӡаны иалдыршахьоу ақәҿиарақәа дрызгәдуны.
Хәыц-хәыц азауад ацехқәа, уи аусура апроцесс еилыкка иаҳдырбон, иаҳзеиҭарҳәон. Иаҳдырбеит ашьақарлаҵага комбаин. Аусуцәа иаҳдырбон русушьа, рҟазара аҳаракыра. Зегьы ҿыц-ҿыцк ҳзеиҭаҳәара иахыццакуан, гәҭыӷьӷьала иашьҭан ҳгәы иахәара ҳарбара, ҳаҳәара.
— Ақәҿиарақәа қәҿиарақәоуп, аха акы инацҳазаргьы цәгьам, шәҳарааԥсеит, — иҳәеит аԥшәмацәа руаӡәы, азауад ашҭа ҳҭыҵны ҳҿанынаҳхоз.
— Ашьақар хадара злоу культураны иҟоуижьҭеи акрааҵуоу?
— Имҵыкәа. Ажәафтәи ашәышықәсазы аиспан колонизаторцәа игәарҭеит ари адгьыл ашьақар ҽаҩра ишадгьылыз. Азиантәи ашьақар жәла ааганы аплантациақәа реиҿкаара иалагеит. Уи инаркны ашьақар дгьыл ҳәа иашьҭоуп, иара уиак акәӡоуп мал хадас Куба иазынханы иҟаӡоугьы, — иаҿын инеимда-ааимдо аиҭаҳәара.
— Иахьа иҳаӡбеит ажәытәӡатәи ҳабацәа рчеиџьыка шәԥаагаларц, — аишәачарахь ҳнаԥхьо, ацәажәара даҿын Чала.
Уи закәхаришь ҳәа азхәыцра саҿын, аԥша ахәхәа иҳасуа, акрыфарҭа абарҵа ҳахьыҵатәаз.
Ус, атәаха ҳамҭакәа дааҳхагьежьит амаҵуҩы — ачанахқәа, ачқьыԥқәа уҳәа ахьхьа-хьхьаҳәа ҳаԥхьа иқәыргыло. Астолеиқәыршәаҩ днаҳхыҵаанӡа, иааҳамҵалеит ачаџьқәа, ахыжәлатәқәа — ашә, амгьал, аџьымшьҿа, ацыца, арҵәы уҳәа еиуеиԥшым аиаҵәарақәа... Доусы ҳаԥхьа аттаҳәа иаақәдыргылеит ачанах гәаҩақәа ирынҭәаланы аџьықәреи лых асуԥ, аџьықәреи лапҟьақәа жәны иалаҵаны. Иаацәырыргеит абысҭа, акәац, аҟәыд, аҵәыҵәыра... Аҵәыҵәыра анысҳәа, раԥхьа ҳаӷбаҟны иааиз асасцәа аԥсуа џьыка (аџьыкаҵәаҵәа) иаҵшьны афара ианалага, иаблыр ҳәа сшәаны ишҵаацәоу, ишыџьбарацәоу, хәыҷы-хәыҷы ишыфалатәу сҳәо саналага, сџьашьаны исыхәаԥшуан. Урҭ усҟан — ари џьазшьаз ҳара ҳафатәқәа убар егьа иџьоушьап ҳәа рҳәозар акәхарын. Издыруада усҟантәи ҳаицәажәара, ҳаиԥылара иднарҟаҵозар иахьатәи ҳаиԥылара. Мшәан, иара уажәы ҳзыдтәалоу ракәымзи усҟангьы иаҳҭаз.
— Ишубара ари агьама, – аҵәыҵәыра саԥхьаҟа даахеит Марсело.
Сҿаҵа наншьыланы сҿы иахьынҭасҵаз, схагәҭа ҩеиҟәҟьаны иҩкылнацҟьаазшәа снеилыууааит, сылаӷырӡқәа ҩхаҟәҟәалеит. Аџьыкаҵәаҵәа ҳацәзыршәоз рҳәазар акәхап гәаныла, иааибарччеит... Исамсалха еилаччо иқәгылаз «Изабелла» еиқәаҵәа снаҿыхәан, сыԥсы неивызгеит.
Адунеи алаӡара аԥсуа чыс! — исҳәара сзымдыруа, стәан акраамҭа.
— Ҳафатәқәа угәамԥхазар акәхап, акгьы унапы ауркӡом, — ҿааиҭит аинститут адиректор хада Лодос Хорхе.
— Мап, мап! — ацәа саалҵызшәа, — аҩны сыҟоу, сабаҟоу?!
— Аҩны угәалашәартә уаҳзыртәазар, уи еиҳау ҳамҭас иаҳҭахузеи! — ҳааибарччеит.
Урҭ ссиршәа ибаны иазыӡырҩуан, аԥсуа чеиџьыка сшахадыртәаз, аԥсуа ҵасқәа, аԥсуа чыс рзеиҭаҳәара саналага.
— Ҳара ҳабла гәҷыц еиԥш иҳахьчагәышьоит ҳазхылҵшьҭроу, дара ианаамҭаз хьчашьа рмоузаргь, — рҳәеит урҭ, гәырҩа цәгьак гәҭыхас ишрымаз рыла ихубаалартә.
— Уи шԥа? — сназҵааит аилкаара снахыццакны. Сызҵаара аҭак соуаанӡа, адруҳәа иааҳакәшеит апионерцәа. Урҭ рнап хәыҷқәа ирҩахо, иҳадныҳәалон асовет хаҭарнакцәа, ашәа, еиҭах ашәа... Шаҟа гәырӷьара, гәазҳара! Шаҟа гәыӷра, гәадура! Ҳахәдақәа рҽырхыршьуан, рылақәа амца рхыҳәҳәыла. Дырҩегьых ҳахәда иахашәыршәыруан апионертә галстукқәа мцаԥшьха.
Иаҳҿамацәысуан афоторепортиорцәа назыҵхоз рфотоаппаратқәа рылашарақәа.
Сара сарҭынчуамызт акы — иабацеи арҭ рабшьҭра? Еимгеимцарак шааҟалаз сеиҭанаиазҵааит.
— Азиантәи ашьақар ааганы аплантациақәа рырҭбаара ианалага, аус здыруадаз ампыҵахалаҩцәа? Аԥшәмацәа, ари адгьыл аԥшәмацәа, хацәынмырха атәым мпыҵахалаҩцәа ирҿагыло иалагеит.. Иалагеит адгьыл зџьынџьыз (аиндееццәа) рықәхра, ԥшьҩык — негрк ҳәа еиҭнырԥсахлон. Ус рыжәлагә ыҟаӡамкәа ирӷәыхит. Иҭадырцәит адгьылбжьаха.
— Ашьақароуп, ашьақар! — рҳәон урҭ ампыҵахалаҩцәа. — Ашьақар ҽаҩреиԥш ималрҳагоу ыҟам. Ашьапы хуҵәацыԥхьаӡа ахҿарах, аҟата аҵагылоит. Шықәсык иуҭахызар ҩажәантә аҽаҩра ҭагалала!..
Ашьақар аадрыхуан, иҭаргалон, амҵқәа реиԥш, икадды-кадды аҳәысҭақәа ирхыԥсылон анегрцәа-атәцәа. Аха урҭ хьаас измадаз! Африка анегрцәа рацәаҩын, урҭ рхы-рымч еизмырхакәан, Африкантә иааганы, ари адгьылбжьахаҿы ианоурышьҭлак, аус рымур иабацарыз!
Еиду Америкатәи Аштатқәа анышьақәгыла, Америка ари адгьылбжьаха хәыҷахьы ихьаԥшуа иалагеит. Акыс, иара Кубагьы егьырҭ Европатәи атәылақәа, еиҳараӡак Англиа алахәҳахәҭра иаҟәыҵын, Америка иаанархәон ашьақар. Аҩадатәи ргәыла ду адгьылбжьаха азхьаԥшра мацара акәымкәа, иааҭаху аланагӡарц азы, анапаҿы иаанагар акәын. Аха изла? Иҟаҵатәын аполитикатә ҵаҵӷәы. Уи аус анагӡара алнаршеит Гаванатәи абаӷәаза
иҭагылаз Америкатәи аибашьыга ӷба «Меин». Уи, хара здымыз аӷба, аха заԥхьаҟа аиҭакра дуқәа алзыршаз «Меин» ԥыржәеит абаӷәазаҿы. Ссиршәа иубаша, аӷба иҭаз 262-ҩык амшынуаа аиқәаҵәақәа рыда, егьырҭ аофицер шкәакәацәа ианыԥжәоз аамҭазы аӷба аҩуҵҟа аӡәгьы дҭамызт. Ишакәхалакгьы, абри иахырҟьаны — ҳаӷба шәышԥалакьысуаз ҳәа илаҿыҵган, США ар Куба илақәлан, Испаниатәи акрал ифлот цҟьашәҟьа еилаԥырххааит. Испаниа Куба мап ацәнамкыр ҟамло иаақәгылеит. Ари ҟалеит 1898 шықәса апрель 28 аҽны, Кубатәи аџьажәлар ахақәиҭра ианазықәгылаз азы. Испаниа аҵахеит ҳәа США ар ауқәҵыхуаз. Ирыларҳәеит аџьажәлар рабџьар шьҭарымҵакәа ишықәымҵуаз.
1902 шықәсазы ауп США аконгресс Кубатәи аконституциа ианазыразха. Уи Америкаа азин рнаҭон Куба аҩныҵҟатәии, адәныҟатәии аусқәа аҽрылагалара, адгьыл аахәара-аҭира, ашьҭаҵарҭақәеи абазақәеи раартра, афинансқәеи атәыла ари рхылаԥшра. Ажәакала, Америка иааҭаху Куба алагӡара азин аман. Амала Куба амилаҭтә бираҟ аҭан. США абжьгарала Куба президентс дахаргылан иара США иааҳәоз ада ак ныҟазымҵоз, амҵақьақьаҩ Томас Естрада Пальма.
Раԥхьатәи апрезидент Естрада Пальма ишьҭахь иаақәгылалакгьы ргәыла ду США аҿаԥхьа игәыԥшқақәан, аха рыжәлар рзы иқәыџьмақәаханы иаақәгылон. Зегьы дреицәаха, уаҩытәыҩса дааизымычҳартә дыԥсахыҩ-ԥсхыхганы, дҭархаганы даақәгылеит аҵыхәтәантәи апрезидент Фульхенсио Батиста...
Гаванантәи амҩа ҳақәын Аладатәи Кубаҟа. Сгәы хыҭ-хыҭуан Карибтәи амшын ҳхыланы ҳахьлеиуаз, знык Сантиаго-де-Куба ҳлеины, адунеи зыхьӡ ахыҩыз Монкалатәи аказарма сыблала снахәаԥшындаз ҳәа.
Ииаҵәҟаҟараӡа шьацла ихҟьаз Монкадатәи ашҭа ҳанҭалеит. Акорпусқәа ӡыҩӡа, рыԥсы ӡаны иаҳзыԥшуан. Ҳаргьы Монкадатәи агарнизон маӡала ҳақәлозшәа, аӡеиҳа ҳҽырҭынчны, ҳҽыларҟәны ҳаҩналеит акорпус хада. Ҳаԥхьа иаатит Кубатәи ареволиуциа аҭоурых. Амҵ
абжьы уаҳартә иҭынчран. Асахьақәа ахәыцра ҵаулақәа урыларымхаларц залшомызт.
Ҳара ҳгид Андреи, џьара акы ицәыбжьахар ҳәа дшәаны, ачҷаҳәа иаҳзеиҭеиҳәон 1953 шықәса ииуль 26 азы Монкадатәи ажәылара инаркны, ареволиуциа аиааира агаанӡатәи аҭоурых еиламырсӡакәа еихыршәшәо. Акы, иара Андреи ихаҭа дызлахәыз аус убас дацраланы еиҭеиҳәон, иара ахҭыс ҳхаҭақәа ҳаларгыланы.— Абни хыхь шәызхәаԥшуа, — ашҭа аҩаӡаратәи ахыбрақәа руак инапы нақәкуа, — Рауль излаидыз ала, имырхьаацәакәа инапаҿы иааигеит, уи аӡбарҭа аҩны акәын. Анаҩстәи, — даҽа хыбрак ахь ҳхьарԥшуа, — ар рыхәшәтәырҭа, уигьы Абель Сантамариа игахьан. Абас, гәыԥ-гәыԥла ишаны, доусы иҟарҵаша адҵақәа рыҭаны, аусқәа ахьхьаҳәа ацара иаҿын. Раԥхьа, актәи агәыԥ изларыдыз ала, агарнизон ахьшьцәа ргәыԥ ргәырҽанӡамкәа иларықәлан, аҟытбжьы аӡәгьы ихәлмыршәакәа ихәаҽны, ани ҳаазыҩныҵыз акорпус хада иалалеит. Планла излазгәаҭаз ала, Ренато Гитар ареволиуциа излалагаз ала радиола ажәлар рылаҳәара дналагон... Еҳ, ашьа ицаша, — ихәцәа икылагылаз иԥсы изҭымкаауа, инапы аҟәақҳәа ишьамхы инықәкшаны. — Ҳара ҳауаажәлар зманы илеиуаз амашьынақәа абна, — иаҵхага нацәкьыс нҭыҵтәи аулицахь ирханы, — руак атормоз аамҟьан, ар рмашьынак илагәыдҳалеит. Уи акәхеит, агарнизон ашьапы иқәгылеит. Иҵысит ар. Араҟа иҟаз ашьаарҵәыра зымбаз... — нациҵеит иԥсахы еиҟәыҷҷо. — Абри ашьац иаҵәара иахыҵәоу ҳшьоуп. Ус акыр-кырҳәа иаагаз аҵәҵәа абжьы инақәыршәаны, аддыҳәа акорпусқәа ирдәылеибаҳәа ашҭахь рҿаархеит...
— Ааи, — инарҵауланы даақәԥсычҳан, — араҟа иҟаз аҩыза арҳәацәара уаҩытәыҩса иҟны иҟалахьаны сыздыруам, – дналагеит иажәабжь анагӡара. – Агыгшәыгра аҵкыс еицәоу агыгшәыгра. Аида ддырцәажәарц илдырбеит ирызмырҳәацәаз лашьа Абель иҭырхыз иблақәа. Аха уи дамырцәажәеит гәаӷла згәы ҭаҟәаҟәаз Аида.
Ҩажәихԥа шықәса ирҭагылаз, ахшыҩ ҵар, аҟәыӷа еиламгыла Абель иаҳәшьа Аидеи иареи Гавана қьырала
ауаҭах изыҩназ аҟны акәын ареволиуционерцәа ҿарацәа зегьы иахьреизарҭаз. Фидели иареи раԥхьа ианеибаба инаркны, еилибакааит рҩыџьагьы ззықәԥоз политикак шакәыз, еилибакааит урҭ, еиуеиԥшымыз ауаажәларратә еилазаарақәа ишыртәызгьы. Абель дызхылҵыз нхацәан, аплантациаҟны аус руан, Фидель — Маиари адгьыл рацәа зымпыҵакыз ҭаацәаран.
Гавана аҩажәихәбатәи аулицаҿтәи апартиа агәы маӡала иҭнажьуан агазеҭи абӷьыцқәеи. Фидель ихьӡ ҷыда «Александр» акәын. Уи ахьӡ ҷыда ала акәын дшықәгылоз адгьылбжьаха Пинос данҭакыз, Мехико даныҟаз, Сиерратәи ипартизантә қәԥараан.
Ареволиуционерцәа ҿарацәа ареволиуциа бџьаршьҭыхрала иалагарц шықәсынаҟьак аҽазыҟаҵара иаҿын. Зда ихәарҭамыз рымаҭәа-ҩыҭәа зегьы ҭины, иаархәон абџьар. Аибашьратә ҽазыҟаҵара иахысуан Кастро иҭаацәара иахьрыҵакыз.
Аплан злашьҭырхыз ала, Монкадатәи аказарма иақәлар акәын. Акыс, Сантиаго-де-Куба Ориентетәи апровинциа иаҳҭнықалақьын, араҟа ахақәиҭратә ҵысрақәа, ареволиуциатә қәгыларақәа ирыхәшҭааран. Насгьы Монкадатәи аказарма аҩбатәи аҭыԥ ааннакылон, агарнизон аԥсахыҩцәа рыла ахьӡ гахьан.
Ажәылара ақәшәеит ииуль 26. Избанзар, усҟан Сан-тиаго-де-Куба имҩаԥысуаз акарнавал аҵыхәтәантәи амш акәын. Зегьы рыхқәа ҭууа, икарауараха ианыҟоу, ақалақь ахь акылсра еиҳа имариан.
Аида Гаванантәи ахәылԥазы дааит ҩ-чамаданк абџьар лыманы, ашырԥазы ажәыларахь инеиуа ареволиуционерцәа ирԥылгаларц. Адәыӷба иааҭыҵыз аӡӷаб гәыкы ԥшӡа длываҽырбо, длафуа, ажәа гәылыԥшаахқәа налаҳәо, лчамаданқәа ирыҵаланы лҭыԥ аҟынӡа днаскьазгаз аруаҩ, ашьҭахь дшьаӡаха, лашьа иблақәа инапсаргәыҵа ирныԥсаланы, ицхыраадоу аӡӷаб лаԥхьа даагылоит...
Уажәы Фидель ихаҭа иҳәоит усҟантәи рықәгылара еиҿкаау ахалаҽшьрақәа ишыруакыз. Аха ус акә,
егьыс акә, ажәылаҩцәа ирыӡбеит ԥсрада ихьамҵырц. Издыруада ажәлар азыҟаҵазар иара усҟан аиааира ргаргьы, абас еиԥш иҟаз алкаақәа ҟарҵоит аҭоурых ҭҵааҩцәа аӡәырҩы, Монкадатәи ажәылара аихшьаалақәа анырзыруа. Ареволиуционерцәа ҿарацәа ирзыԥшыз џьамыӷәацәгьан. Аха Монкадатәи ажәылара Куба жәлар ирыланаҵеит агәыӷра, агәышьҭыхра, инанаԥхьеит әшьоурахьы. Ирызнарҵысит агәаӷ, ацәымыӷхара. Аиҳараӡак Фидель иқәгылара. Раԥхьа Фидель гәыԥҩык иманы Сиерра ашьхарахь дыбналоит, аха нас иҽриҭоит, иашьа Раули егьырҭ иҩызцәеи шытҟәоу дырны. Уи иҽызҭеиркыз иуниверситеттә ҩыза алеитенант Сариас дахьимыраргамаз, Фидель иԥсы еиқәнархеит. Мамзар, Батиста ир ирыдҵан, Фидель раԥхьа дызбаз иара уааҵәҟьа илеигәыдҵаны дишьырц.
Абыржәы аџьџьаҳәа ашколхәыҷқәа аазыҩныҵыз, усҟан хәышәтәырҭас иҟаз ауаҭахқәа руак аҟны асолдаҭцәа акәыршаны, маӡала, иарку усӡбарала Фидель иус аӡбаҩцәа ахәаԥшуан. Арадиои акьыԥхьи Батиста инапаҿы иҟан, иагьақәгәыӷуан Фидель иреволиуциатә қәгылара ажәлар рҟнынӡа ишзымнеиуаз ала. Аха рхы иажьеит. Фидель аӡбаҩцәа ажәа рниҵеит ихы ахьчара иара ихала ишилшоз.
Хә-сааҭк инеиԥынкыланы аӡбаҩцәа тәаны иззыӡырҩуаз Фидель иқәгылара иара Фидель иусӡбара акәмызт изеиԥшыз, Батиста иус акәын. Апрезидент-аԥсахыҩ даақәгылеижьҭеи ажәлар иаарзыҟаиҵахьоу ацәгьарақәа акакала, факт-фактла ицәырго, Фидель дықәгылеит Батиста 100 шықәса бахҭала аҭакра иқәҵатәуп ҳәа.
— Шәара ишәылшоит сара сықәыӡбара, — иҳәеит Фидель, иқәгылара хыркәшауа. — Аха, уи акәым аус злоу. Аҭоурых сара сариашоит!
Дагьариашоит уи. Усҟан 15 шықәса иқәҵаны дахган Пинос адгьылбжьахахьы. Аӡбарҭа ауада ишаадәылҵҵәҟьаз уи иалатәаз ажурналистцәа руаӡәк Фидель иқәгылара адвокатцәа ириҭеит. Иаарласынгьы
иҭыжьын хаз шәыҟәны. Уи зыҟны инеиз аџьажәлар иԥхаӡа ргәы арҿыхеит. Иазҳауан Фидель ихьӡ-иԥша.
1955 шықәсазы, адунеи ипрогрессивтәу ауаажәларқәа иҟарҵаз ақәыӷәӷәарала, Фидели иҩызцәеи абахҭа иҭыжьын.
Усҟан Фидель, — ма ахаангьы схынҳәуам, мамзаргьы схынҳәуеит иҟоу адиктатура ахы ахыцҟьаахартә еиԥш, — ҳәа ҳәаны дықәҵуеит, зны США, нас — Мехикоҟа. Уаҟа Фидель еиҿикаауеит «Ииуль 26 азтәи аҵысра» ахьӡтәны ареволиуционерцәа ргәыԥ. Уи Монкадатәи аманифест программас измаз аҵысра шәҩыла ареволиуционерцәа ҿарацәа алалара иаҿын Мехико. Уаҟа Кубаа рнаҩс иалалон аҳәаанырцәтәи ареволиуционерцәа ҿарацәагьы. Урҭ дыруаӡәкын Аргентинатәи ареволиуционер-мцаԥшь Ернесто Че Гевара, уи зыԥсҭазаара адунеи иарбан тәылазаалак аҟны ареволиуциа ахҭынҵара иазыхиаз ауаҩ.
Мехико ареволиуционерцәа ҿарацәа ахысуан апартизантә еибашьра уадаҩ аҵара. Урҭ рҵара адҳәалан Фидель ишьақәиргылаз амшдҵала. Мексикатәи ашьха ҳаракқәа рҟны имҩаԥыргоз аҵаратә ҽазыҟаҵарақәа — ахысра, ашәарыцара, аԥсыӡкра, ахра ахалара, аҿысра, аӡиас ӷьқәа рырра уҳәа — ихьанҭаз школан, аха зда ихәшәымыз усын, акыс, реиҳараҩык қалақьуаан. Урҭ рҭагылазаашьа хьанҭан, аха рыԥсадгьыл Куба аԥхьаҟатәи аԥеиԥш лаша ианазхәыцлак, амч ҷыда рыланаҵон.
Мексика рыҟазаара есымшааира ишәарҭахо иалагеит. Зыҽрылазгалаз аԥсахыҩ рабџьар, рҳәаҭҳа ҵәахырҭақәа иҭиит.
1956 шықәса ноиабр 24 азы 80-ҩык ибзианы аибашьра иазыҟаҵаз ротриад Кубаҟа рҿынархеит. Урҭ Мексикантәи иӡхызгаз «Гранма», ҩ-моторк зықәгылаз (руак ԥхасҭан), ҩажәаҩык инареиҳамкәа рымҩаԥгара зызгәаҭаз, еилаҳахьаз ӷбан.
Ишыԥшьынҩажәаҩыкыз «Гранма», рҽҭагӡаны, идәықәлеит Сантиаго шыҟаз. Ноиабр 30 азы иӡхыҵыр
акәын Сантиаго, уи аҽны иазгәаҭан жәлары зегьы реицықәгылара. Аха иззыԥшыз «Гранма» Карибтәи ацәқәырԥақәа еигәыдҵо, ирыма амшын ихын. Ноиабр 30 азы ақалақь Сантиаго иалагеит ареволиуциатә қәгылара, ицәырҵит аҿар «Ииуль 26 азтәи аҵысра» амаҭәа ҷыда рышәҵаны. Иҟьалаха ацәқәырԥақәа ирылаз аӷба декабр 2 азы ауп аҟәара ианазааигәаха, аха уигьы иарбан ҟәароу, иабаҟоу Кабо Крустәи ацәымзаркыра? Икылсит Никаро азааигәара. «Гранма» аҟәарахьы изнеиуамызт, ӡбааран, иӷӷаран. Ашлиупка хәыҷы изладәықәлаз иазышьҭымхызт, иааҳәит. Аӡы ирцәагеит рабџьар, рыфатә, арадиодкылага, ахәшәқәа... Иӡхыҵуан еибаргәаҟуа...
Ӡбааран, аха ршьапы зықәдыргылоз Рыԥсадгьыл акәын, рҽыларҟәны иагәӡуан. Иахьынаӡхыҵҵәҟьаз нхаҩык дрықәшәеит... Ирыкәшоит ар — дгьылла-жәҩанла. Рыҽшаны ашьақарҭра илалеит, аха амца зыцраз аҟәынџь иахьчараны иҟадаз.
Фидель зыԥсы еиқәхаз иҩызцәа иманы, Сиерра-Маестра даназҩеи, — уажәшьҭа аиааира ҳара иаҳҭоуп, — иҳәеит. Усҟан урҭ ажәақәа зыгәрагара уадаҩыз ажәақәан, аха аамҭа иаанарԥшит урҭ ажәақәа риашара. Сиерра-Маестратәи ашьхара ҟалеит ареволиуциатә ԥсҭазаара иагәны. Еиҿкаахеит апартизанцәа ротриад.
Арахь аиҳабыратә радиои акьыԥхьи уахгьы ҽынгьы аҳәҳәара иаҿын, Фидели иҩызцәеи шҭахаз, рус, рыгәҭакы шхыбгалаз... Уи аиҳабыратә дырраҭара ажәлар агәра днаргартә аҟара аҿы ҭхаахьан.
Згәыӷрақәа зымпыҵӡаауаз ажәлар ирзырхынҳәтәын агәыӷра, агәамчи алшареи рыгәрагара. Уи азыҳәа иаҭахын Фидели дызусҭзаалак журналистки реиқәыршәара, реицәажәара аиҿкаара. Уи аус идҵан ареволиуционер мцаԥшь, уадаҩрак аҿаԥхьа иаанымҿасуаз, акырынтә астуденттә револиуциатә ҵысрақәа еиҿызкаақәахьаз, ақәгыларақәа напхгара рызҭалоз Фаустино Перес. Уи илиршеит Америкатәи акорреспондент Метиуза ихыхра. Фидели иареи еиқәиршәеит Сиерра-Маестра. Уи
ашьҭахь мышқәак ниасуаны, адунеи инахыҩит «Фидель Кастро ҳәа аӡәы апартизантә жакьақәа напхгара риҭоит Фульхенсио Батиста идиктатура ахҳәаразы» ҳәа. Уи акәхеит, Куба жәлар ргәыӷра ҿыхеит, иаақәгылеит ицҳафыруа.
Декабр 2 азы 80-ҩык иӡхыҵыз рҟынтәи, сааҭқәак рышьҭахь 12-ҩык роуп иаанханы Сиерра зҽеидызкылаз, аха урҭ ирылдыршеит аиааира агара.
Есымшааира ари ашьхарахь ихалалон анхаҩыжәлар, аҿар, аӡӷабцәа қәыԥшцәа. Аӡӷабцәа иаадырԥшыз агәымшәареи афырхаҵареи Кубатәи ареволиуциа аҭоурых хьтәы нбанла ианҩылоуп.
Сиерра иаатит аҳәынҭқарра ҷыда! Ла Плата еиҿкаан ахәшәтәырҭа, ашкол, маӡалатәи арадиостанциа «Радио Ребельде», аҟазарҭақәа уҳәа — излақалқьмыз! Аԥсҭазаара еилашуан, ажәылара аҽазыҟаҵара хацәынмырха иаҿын. Куба ачҳарақәа хыжжуан, иамамызт уаҳа ҽынкылашьа, ирыбжьагылан аԥсреи абзареи.
«Аԥсадгьыл ма аԥсра!»
«Ҳара ҳаиааиуеит!»
Куба атрагедиақәа ируакын ажәлар рӷарра. 6-мил-лионҩык ахьыҟаз 700-нызқьҩык усутә рымаӡамызт, 500-нызқьҩык ашықәсан ԥшьымз заҵәык аусутә роуан, егьи абжьара имлаго адәы иқәын. Зықьҩыла ауаа ҩныдан, игәарадан, ажәҩан рхыбран, адгьыл рцәырҭан. Адгьыл аҳәаанхыҵтәи акомпаниақәа ирымпыҵакын, инеимызакны атәылан ашьақартә плантациақәа рызҳара иаҿын, уаҳа даҽа наплакык — мап. Аҵара зҵоз аспециалистцәа ҿарацәа, аҵарҭыша ма адырҩ дрымамкәа, аусурҭа роурц зыҟаломызт.
Алатинтә Америка иазеиԥшу: аччиара, иҳараку ахәыҷтәы ԥсра, ачымазара, аусурҭадара, аҵарадара уҳәа рнаҩс, араҟа, Куба адгьылбжьаха, иаарту мшгарҭа ҭыԥын Еидҵоу Америкатәи Аштатқәа рзы. Асасааирҭа ашә ишьапы нахигаанӡа, џьанаҭ ԥсҭазаара дналашәон: аҳәсақәа, аӡӷабцәа кәыԥшцәа, анаркотик, амаца, асекс-парнографиатә фильмқәа... США еицырдыруа
агангстерцәа рнапаҵаҟа иҟан асасааирҭақәа, иаарту азеиԥштә мшгарҭа ҩнқәа, аказиноқәа, алотереитә автоматқәа. Гавана аҳәса рыҽԥыргарҭеи аҳәса чымазарақәа рыхәшәтәырҭеи ирықалақьын. Гавана — цәаԥҽырҭа қалақьын. Куба иҟамызт ҿыц зхы еидызҵоз аҭаацәара рҭаҩырҭақәа. Џьара қалақь харак аҟны иҟазаргьы, уахь ацара ахә уаҩ дахәомызт. Гавана жәиԥшь шықәса инарҭагылаз аӡӷаб, акаҳԥра лҽазылымкыр, млала лыԥсҭазаара далҵыр акәын.
...Гәаӷла згәы ҭаҟәаҟәаз ажәлар, ршьа кәапеила атара иазыгәшьуа, рхы хан Сиерраҟа. Рлахьынҵа, рынцәахә Фидель инапы ианырҵон, рԥааимбар, рыҩны-мардуан иакәын.
Ажәыларахь! Еиҭах ажәыларахь! Батиста ир ирымпыҵыҟьҟьон ақалақьқәа, ақыҭақәа, икаԥсон рымч, ирылӡаауан рылшара.
Франка Паис ихьӡ зху аҩбатәи афронт аартра иаанарԥшит уи аиҿкааҩ Рауль ибаҩхатәра. 1958 шықәса март 10 ауха цқьа бџьарла еиқәыршәамыз аотриад маҷ иманы Сиеррантәи данықәҵуаз, уи изыԥшьигаз илыҵшәадоу усуп уҳәартә иҟан. Фидели иареи акраамҭа изеиԥырҵуамызт, игылан игәыдибакыланы. Усҟан Фидель ихы дазҵаауазар акәхарын, иашьа еиҵбы уаҳа ибара иаҭәашьахарушь ҳәа...
Жәохә нызқь километр ԥшьыркца зҵазкуаз, аҩбатәи афронт Куба алаӡара иларкны ақәынӡа иагәылсны ицон.
Ақалақь Санта-Клара апартизанцәа рнапаҿы аагараан Батиста ир ркомандаҟаҵаҩ хада аинрал Кантилио еиликааит аибашьра дшаҵахаз, Фидель адырра ииҭоит ажәылара аҟәыҵра дшазыхиоу ала. Зны игәра имгазт, аха нас Фидель аиԥылара дазыразхеит. Иагьидиҵеит Батиста иҭакра, уи жәлар ртрибунал аҿаԥхьа иқәыргылара. Кантилио ажәа нижьит уи адҵа шынаигӡо ала, дагьцоит Гаванаҟа. Аха ианвар 1 азы Санта-Клара хнырҳәышьа амамкәа ишрыцәцаз аниба, Батиста иминистрцәа-агангстерцәа Гаити адгьылбжьахахьы идәықәиҵеит. Уи ашьҭахь сааҭкгьы мҵыцкәа,
ажурналистцәа еизганы ирылеиҳәеит, атәылааамҭалатәи аиҳабыра рықәыргылара, апартизанцәа ақәыршаҳаҭны, ишеиҿикаауаз ала. Уи игәҭакы Фидель машәыршәа иаҳаит, иаразнак «Радио Ребельде» ала, ажәлар рахь ааԥхьара ҟаиҵеит абас: «Арратә аарҳәра — мап, ареволиуциа — ааи!» Ажәларгьы уи акәын иззыԥшыз — иҵысит. Иара уи аҽны Камило Сенфуегоси Че Гевареи дәықәлеит Гаванаҟа. Абри аҽны Фидель иааиратә триумфла дҭа-лоит Сантиаго-де-Куба. Декабр 4 азы Че Гевареи Камилои Гавана икылсуеит. Урҭ дрышьҭагыланы адгьылбжьаха аҳҭнықалақь гәырӷьаратә маршла дҭалоит Фидель, «ижакьа уаа» иманы!
Шаҟа лахтыра, шаҟа гәырӷьара! Адгьылбжьаха шәаҳәон, икәашон ажәлар. Ахақәиҭратә гәырӷьабжь ахыҩуан Мраҭашәарахьтәи адунеи азбжа! Куба ареволиуциа ҟалану?! Ишԥа?! Иҵҟьеит США аиҳабыра. Иабаҟоу ЦРУ, дабаҟоу Даллес? Ҳааҵра ареволиуциа!.. США аиҳабыра рхаҿы ирзаагомызт.
Куба гәырӷьон, Куба шәаҳәон.
— Шәшәаҳәала, шәшәаҳәала! Исыреиқәаҵәап шәашәаҳәабжь, — дыгәрымуан аҩадатәи ргәыла ӷлам. — Мшәан, ҳабацәаз, ԥхыӡу, лабҿабоу? — рхы иазҵаауан. Аха аамҭа дырӡуамызт. Ирхынҳәтәын ирыцәцаз. Иалагеит аконтрреволиуциа аиҿкаара, ар ҷыда разыҟаҵара. Еигӡом ахьы, амал. Куба аҭыԥ иқәҵатәуп! Аха изла?
«Аԥсадгьыл ма аԥсра!» — игоит адгьылбжьаха ахақәиҭратә бжьы. Аиааира згеит, шьҭа ҭынчроуп ҳәа ҭынч итәам ашьақар дгьыл. Еилашуеит аусура, ақәԥара аҵыхәтәа ԥҵәом... Ичаԥатәуп ауаажәларратә ԥсҭазаара ҿыц. Имаҷым уи маӡала иаҿагылоу аӷацәа-аԥсахҩцәа. Шаҟа гәаҽанызаара, шаҟа усӡбатәы. Абџьар ашьҭаҵара — мап. Аџьаус иахагылоуп ажәлар рабџьар шрыҟәну. Абџьар иҟәнуп амачитер, иҟәнуп ашәҟәы зку, аҵара иҭоу. Агәаҽанызаара, еиҭах агәаҽанызаара. Аӷа дазыԥшуп азқәа аманшәалахара, аҟаҵәыҳәа аԥсра маӡала ареволиуциа агәы, аԥсацарҭа иахьалеиҵаша.
Ашьхауаҩ Сиерра-Маестра санаҿала, ааԥсара акәым, сылгара акәын иуадаҩыз! Сылан ашьха ашәаԥыџьаԥра,
Гагратәи аԥсҭа сыҵоушәа, сызхара аҳауа цқьа сзалымфаауа. Сықәгылоуп адгьылбжьаха ахақәиҭратә ҳауа цқьа ахьҵысыз Сиерра ашьха ҳаракыра. Салаԥшуеит Ориента, ҭынч зыԥсҭазааратә нхамҩа еилашуа. Исаҳауеит уи агәеисыбжь, аԥсыԥ алагаҩагабжь.
Изакәызеи, мшәан избо, иабацои ажәлар хыҵны, бзиароума? Инеиуеит астудентцәа, аҵаҩцәа, арҵаҩцәа. Инеиуеит анхацәа, аусуцәа, амаҵура иалоу аҳәса, ахацәа, ахәыҷы, аду, лабак шьҭызхыртә иҟоу зегьы ҵысны. Дерҩегьых аконтрреволиуциа, дырҩегьых Плаиа-Хиронтәи аинтервенциа? Мап, ажәлар азцоит аџьа афронт. «Сафра» (ашьақар) амш. Атәыла рыԥхьеит ашьақар ҽаҩра аҭагаларахь. Уи амацәаз изҭацалоу — аекономикатә блокада иҭыҵроуп.
«Зқьынтә имариазар ҟалап Плаиа-Хирон аинтервентцәа сааҭқәак рыла рнырҵәара, ааглыхратә проблема иаарласны аӡбареиҳа...» — азгәеиҭеит Фидель Кастро иқәгыларақәа руак аҟны... Аиашазы, ареволиуциатә қәгыларакәа, ирылашыҩкыз, ареволиуциатә фырхаҵаратә гәышьҭыхра ихнаԥааны иҟаз, ареволиуциатә жәыларатә ааԥхьарақәа гәацԥыҳәарыла ишрыдыркылоз еиԥш, аҭынч нхара, аџьаус ирызку алозунгқәа рыбжьы рықәдыргартә рыҟаҵара аамҭа аҭахын, иаҭахын, ирылдыршеит уи аҽанышәара. Аха уи азҵаатәы Кубаа ирылдыршеит шьахәлаҵәҟьа анагӡара. Ажәлар аџьаус иазыхиоуп, ирдыруеит ареволиуциа џьаусла аиқәырхара–апроблема хадақәа ишреиуоу.
Урҭ ирхадыршҭуам Плаиа-Хиронтәи ахҭыс, ирхадыршҭуам Карибтәи акризис. Плаиа-Хиронтәи амш Куба арыцхәқәа ируакуп. Есышықәса апрель 19 азы иазгәарҭоит ари амшныҳәа.
Ареволиуциа аиааира шагаз збаз США иҟанаҵаз аекономикатә интервенциа лҵшәа амоуит. Куба ахала иҟамызт. Уи ацхыраараз иқәгылеит асоциалисттә тәылақәа, еиҳараӡак ҳара ҳтәыла. Нас америкатәи аимпериализм ииасит иаарту арбџьартә интервенциа азыҟаҵарахь. 1960 шықәса ҽаҩраҭагалан США рҽеидыркылахьан 30 нызқьҩык рҟынӡа Кубатәи аконтрреволиуционертә емигрантцәа.
Аллен Даллес — ЦРУ ахада — Кубатәи аемигрантцәа рыцхыраара хыдҵас игоит. Иаԥиҵоит маӡалатәи азыҟаҵарҭатә лагерқәа, напхгаҩцәас иқәиргылоит раԥхьа америкатәи афицарцәа, нас Германиатәи ажәытә есесаа. ЦРУ иаанахәаз аемигрантцәа Куба иажәҵан 1961 шықәсазы. Апрель 15 ашьыжь америкатәи аҳаирпланкәа Б — 26 кубатәи ареспублика адыргақәа рынҵаны, Гаваиеи егьырҭ кубатәи ақалақьқәеи абомбақәа рылажьра иалагеит. Атранспорттә ӷбақәа хәба ҩ-нызқьҩык рыманы, кубатәи аԥшаҳәахьы еихеит. Гватемалеи Никарагуеи рҟнынтәи иԥрит апарашиутистцәа. Апрель 19 азы иалагеит Плаиа-Хирон аинтервентцәа рыӡхыҵра. ЦРУ излаҳәаз ала Куба аҩнуҵҟатәи аконтрреволиуционерцәа азыԥшын адырраҭара. Уи, адырраҭара ашьҭахь, атәыла зегьы ашьҭыхра иазыхиан. Насгьы агәра днаргон кубатәи ар бџьарла ишкәадоу, ԥынгыла шырмоуа ала. Урҭқәа зегьы мцын, хеижьаган. Хаха-хымш рыла рхы-рҵыхәа ыҟамкәа еилаҟәаҟәа иқәҵан.
Иахьа Плаиа-Хирон, Куба зегьы еиԥш, азҳазыӷьара иаҿуп. Араҟа иазҳаит аҳабла ҿыц, аԥсыӡкратә школ, ахыбра. Аха наҟтәирахь еилаԥыххаа еилажьу аҩны иахьи? Аа, даҽа ҩныкгьы, адыд асызшәа, иҟәыбаса иахьгылоу!
— Арҭ Плаиа-Хиронтәи ажәылара иагәаларшәаганы ус иааныжьуп, — иҳәеит ашкол администратор. — Аа, шәахәаԥш, — асаркьа иаҵаз ахсаала ҩежь ҳнахәаирԥшит уи, — абраҟа иарбоуп аконтрреволиуционерцәа ахьыӡхыҵыз, — 11 шықәса рнаҩстәи ахҭыс хықәкыла дшалахәыз мҩашьо, иаҳзеиҭеиҳәон Фернандес, иаадырԥшыз афырхаҵара дазыгәдуны.
— Уахгьы-ҽынгьы аӡбаара илагәаны, рыкра ҳаҿын зхы-зшьапаҟнынӡа бџьарла еибыҭаз ауаа, — даҿын уи.
Наҟтәирахь астол иқәын аамҭақәа идыриаҵәахьаз апатреҭқәа, амина ԥҽыхақәа, еиларҵәиу аҳаирплан ҟәырҷаха...
— Ҳмузеи шәымбацзар, сшәыҳәоит, — ашкол ҳандәылҵын, ҳима иҿынеихеит. Аҩналарҭаҿы иадырсызшәа игылоуп аҵырмақьа зхысхьоу атанк «Шерман». Араҟа иҟоуп иҭадырхаз аҳаирплан. Иқәуп абџьар хкқәа, ахсаалақәа, еилыӷраау амаҭәа ҷыда уҳәа, «Иҟаҵоуп США» ҳәа изну адырганҵәҟьа инаркны, зегьы адамыӷа рынпыҟҟала.
Плаиа-Хиронтәи афырхаҵара експонатла мацара акәым ари адгьылбжьаха иқәынхо ажәлар изларгәаладыршәо, уи арыцхә рыԥсҭазаара иадҳәалоуп, ирыцуп. Урҭ амш харақәа раан аконтрреволиуционерцәа рыҟны ироуз агәыԥжәареи ацәымӷхареи идырҿиеит убри еиԥш афырхацаратә џырырҭәа, уи ашьҭахь акыр шықәса иеиԥынкыланы ажәлар зегьы рзын иҿырԥшыгоу патриоттә ҳәаақәҵаганы. Уи хашҭра зқәым амш аахыс Плаиа-Хиронтәи араион акырӡа аҽаԥсахит. Ицәырҵит анхарҭа ҿыцқәа, амҩачаԥақәа. Араҟа иахьа иубар иузхаҵом, шықәсқәак уажәаԥхьа уаҩы дызламлаӡо ӡбааран ҳәа. Иазҳаит улаԥш ахьымӡо инеимызакны, ицитрустә плантацианы. Ари анхамҩа иахьӡуп «Викториа де Хирон» — Плаиа-Хиронтәи аиааира аҳаҭыр азы.
13 нызқь роуп ҳнапаҿы иаагахьоу 70 нызқь гектар ахьҳаҵанаку, — даҿын агроном Роберто. — Араҟа, — иҳәеит уи деихаччо, — аӡбаара «Марабу» (амаӷчықьра) ала ихҟьан, аха уажәы уаҩы ихәарҭамыз «Марабу» ацитрустә шәырқәа ирҭыԥуп, — иаҳзеиҭеиҳәон рынхамҩа алҵшәақәеи раԥхьаҟатәи рхықәки. Араҟа уажәы абас ҭынчрашәа жәбоит, аха даара фырҭын кшарҭоуп, аконтрреволиуционерцәа закәхи, — дааччан, — аха афырҭынгьы ҳазлаиааиша ҳашьҭоуп — зыбӷьы камԥсо ашәаԥыџьаԥ ҵла ӷәӷәақәа рыла ихаҳкаарц ҳаҟоуп, еиҭаҳҳахьоугьы маҷым...
Ана-ара инеибынеиԥшны ахыбра ҭбааҭыцә еихагылақәа алагылоуп Хиронтәи ацитрустә шәырбаҳчара. Аусуцәа рынхарҭақәа ирҭыҩуеит аҿара абжьы, азҳараазыӷьаратә бжьы.
Хԥаны еихагылаз ахыбра ҳаннавала, рцәацәҩыча неибынеиԥшны ахьхьа-џьџьаҳәа иааҳԥылеит аҵаҩцәа.
— Арҭ рҩызцәа ашкол-интернатқәа рацәоуп араҟа, — иаҳзеиҭеиҳәон ҳгид. — Ашкол-интернатқәа рҟны аҵара рҵоит бжь-класск инаркны жәабанӡа. Школ-цыԥхьаӡа 500-530 гектар анхамҩа рыҵакуп, аҵаҩцәа рнапы адкылоуп, ирааӡоит ацитрус шәырқәа, ирхылаԥшуеит рыблагә еиԥш ихьчо. Аҵареи аџьауси реилакӡара, аиашазы, даара уамырхәыцырц залшом.
— «Ашкол атип ҿыц» аҟны атәаха ҳазҭада, бзиала шаабеит, аҩызцәа, — ҳәа апатырқалҭра далсны, дааҳадгылт ашкол адиректор, иблақәа ихалашо. Аиашазы уи иусуга матәақәеи абыб зықәтатаз имагәқәеи адиректорԥшра ирҭомызт, аха уи ддиректорҵәҟьан!
— Ҳанхамҩа ишахәҭоу, агәы иамыргакәа ахылаԥшра, ааӡара аԥхьа игылоу зҵаароуп ҳәа, аҵара аҩбатәи аҭыԥахь иҳазныжьуам. Иҳазныжьуам аспорт, ахаԥшьгаратә кружокқәа, арҭ зегьы проблемакны ҳаицрыхәаԥшуеит, еицрылаҳааӡоит ҳҵаҩцәа...
Аамҭа ԥшым, аԥсҭазаара ԥхьаҟа ицоит. Араҟа, адиректор ишиҳәаз еиԥш, атәаха, аԥшыха рымам. Иахьатәи Куба аҭагылазаашьаҿы «Ашкол атип ҿыц» аилкаараҟны игылоуп иҵаулаӡоу асоциал-економикатә проблема ду.
Аҵарадара аԥыхра атәылан хшыҩзышьҭра ду зырҭо ируакуп. Аҵара ауснагӡатәқәа, ареволиуциа аиааира анага акәым, апартизанцәа Сиерра-Маестра рхы анынеидыркыла раԥхьа изызхәыцхьаз акы акәын. Атәылан аҵарадара аԥыхразы, ареволиуциа раԥхьатәи амшқәа инадыркны, атәыла астудентцәа зегьы ари аус иазкын. Аҳәынҭқарра, атәыла анапхгаҩцәа жәлар рҵара ашьҭыхра есышықәса ҵҩа змам ахарџь ақәдырӡуеит.
Аҵара апроцесс аиӷьтәра есымшааира хшыҩзышьҭра змоу зҵаатәуп. Иреиӷьу амҩақәа ируакуп ҳәа иԥхьаӡоуп, ахьӡ ссирқәагьы рзыԥшаауп «Аҳәсҭаҿтәи ашкол» ҳәа изышьҭоу ашкол-интернатқәа. Арҭ аԥырҵоит аҳәынҭқарра-қыҭанхамҩатә наплакқәа рҟны. Акыс, Куба аҳауатә ҭагылазаашьа иалнаршоит алшықәсанык
аџьаус ааиԥмырҟьаӡакәа аҵара адҳәалара. Аҵаҩцәа ҿарацәа ԥшь-сааҭк ашкол аҟны иаԥхьоит, ԥшь-сааҭк аус руеит анхамҩаҟны. Аџьеи аҵареи — ауаҩ ҿыц иааӡара, аҿыц уаажәларратә ԥсҭазаара ачаԥараҟны! Ицәгьоуп еиӷьу даҽакы аӡбара. Ҳнеиуан ажәҩан иагәылаԥсоу аеҵәақәа реиԥш еилауаркалеиуаз ацитрус нхамҩа џьашьахә ааныжьны. Ҳнеиуан аҿареи агәырӷьареи ҳаргәылаланы.
Ҳлавалеит ашьам дгьыл Варадеро — анцәа игәаԥхацәҟьаны иишаз акәакь. Аха нцәас араҟа зҭыԥ ылхны итәаз америкатәи амал уаҩ Диупон дабаҟоу!..
— Уаа, бзиала шәаабеит, шәбара сеигәырӷьеит, — дааҳԥылеит ҳжәытә ҩыза ду.
— Уа, бзиара убааит, Мистер Кука, убара ҳзыбзиарахааит, араҟа уаазгазеи?! — ҳәа иеигәырӷьеит Кука. Уи Кука ихьӡыз џьысшьалон, аус ицызуаз аҩызцәа зегьы реиԥш, мистер Кука ҳәа сишьҭан. Егьи ус хьыӡ ҷыдас «акәукәу» аҟынтә ирҭазаарын, ус изынхеит. Иаргьы идикылт, уи ауп хьӡыс иишьо.
— О, абзиара ззыҟалаша шәара, — иҳәеит уи дычча-ччо, — шәарҭ Матанзас шәмааижьҭеи, сара, аиҳабыра соуит...
— Ишԥа?! «Мамбисис» (атрансфлот) аанужьну? — иааџьаҳшьеит. Уи Матанзастәи аҟәша аҟны аус иуан, Матанзас ҳааицыԥхьаӡа даҳԥылалон, ҳусқәа рҭыԥ иқәиҵалон.
— Саарышьҭит Варадеро администраторс — адунеиаҿ иреиӷьу аплиаж! — ҿааиҭит илақәа ихацырцыруа, деиқәыҷкәынха.
— Аиеи, аха уанажә узплиажда! — ҳнеихыхәмарит уи, агәалаҟазара бзиа змаз ауаҩ.
— Но, но, но! — иҳәеит инацәкьыс ыркәаӷ-кәаӷуа, «аҳаҭа иҭоу мбакәа уахымыччан» аанарго...
— Ааи гәышьа, ианамух уҷкәынра ааугәалауршәалап, — ҳааибарччеит. Икәеи-кәеиуа, саркьоушәа ухаҿы анубаалартә, ҳиманы дныҵалеит наҟ-ааҟ аокеан назҿықәсуаз адгьылбжьахабжатәи абаҳчара.
Ана-ара акаҳуажәырҭақәа, архьшәашәага ҭирҭақәа уҳәа еиуеиԥшым акакалкырҭа ԥшӡақәа иблахкыгаха ирыҵатәоуп еиуеиԥшымм адунеи атәылақәа рҟынтәи аԥсшьаҩцәа. Уахьынаԥшлак иубоит аспорт иазку ахәмарырҭақәа, ақәаҵара иҵаҟаҵоу аԥсшьарҭа хыбрақәа узхәаԥшлакгьы гәыԥсыршьагаха.
— Абри ижәбо атерриториа зегьы, — адгьылбжьахабжа абӷаҭаԥҵәарсҭаҟны ҳаннеи дааҭгылан, — америкатәи амал уаа ирыԥсшьарҭан, ирымшгарҭан. Усҟан, ареволиуциа ҟалаанӡа, сара арыцҳа, араҟа напхгаҩыс акәым, ус маҵуҩыс сҭарҵарымызт. Амала, — дааччан, — ареволиуциа ҳхагаланы ҳанҭала, абынҳәақәа реиԥш иҳәындаз-ҳәындазӡа еилажьыз аҳәсеи ахацәеи, хыма-ԥсыма аӷбақәа рыҽҭажьны, Флоридаҟа рхы аныргоз зымбаз дрыцҳауп! Урҭ уи ашьҭахь мшын иҭалахьеит ҳәагьы сыҟам, — даҿын Кука, икьатеиах ԥҵәо, зан ишаалыхшаз зхы згоз «аԥсшьаҩцәа» ражәабжь аҳәара.
— Арахь алада изымпыҵакыз Диупон иакәын, шәаала ижәбап, — ҳаԥхьа дгыланы иҿылеихеит Кука. Амҵәышә еиԥш наҟ-ааҟ зҽеидызкылоз адгьыл чашәра, атропикатә ҵиаа жәла маҷқәа рыла иқәҵаз, ҳақәланы ҳнеиуан. Сшьапқәа нахтны, ашьац иаҵәара снылагылазшәа, снылаиазшәа сыҟандаз... Куба ԥсшьара ҳауаах...
— Абри аԥшәма идача «хәыҷы» акәын,—ибжьы аагеит Кука. Аԥхыӡ саалҵызшәа, сызлаз ахәыцра саалҵны, схы ҩышьҭысхызар, иӷьазӷьазуа ахаҳәтә ҩнеихачаԥа ду, аграниттә шьаҟақәа шшәыр-шшәырӡа изҵагылаз ахан снагәыдыԥшылеит.
Ашьҭахьҟа иаарту абарҵа неиҵых, ацәқәырԥақәа гәырҿыхагаха иааины инаҿаччоит. Уи абарҵа иамариашаны инашьҭу азал ҳиманы дныҩналеит, ҳазхәаԥшра ҳзымдыруа ҳнарылаԥшит — акреслоқәа, аҩнымаҭәа хьӡыркны... Ахьы, араӡын ирылху ачқьыԥкәа, аҳәызбақәа, амҳаҵәқәа, ахрусталь ссир...
— Ари зегьы аԥшәма иаҳзынижьзоуп, ҳаргьы, ишыжәбо, пату ақәҵаны иҳамоуп, — дԥышәырччо, —
издыруада, даарц игәы иҭазар! Уаҳа илымҳа ҩардаџқәа саркьада ибараҳа! — даҿын аԥшәма алафҳәара. Аиашазы, уи арахь ахынҳәра игәы ишҭаз мҩашьо, изаҟаразаалак акгьы даламкьысит. Ашә ныҵарҟаца иаркны днықәҵит, иаамҭа анааиуа ҳәа дцәыҵыԥшуа. Аха дтәамызт баша, иҿы-инапы еиқәҵаны. Уи ԥареи шьареи дреигӡомызт аконтрреволиуционерцәа разыҟаҵараз, бџьарла реиқәыршәараз. Уи ибз аламкәа иҟамызт Плаиа-Хиронтәи аинтервенциа. Уажәы иашҭа ҳҭатәаны, «Плаиа-Хирон» зыхьӡу акоктеиль шаажәуа ибондаз!
Кука иусураҿы ақәҿиарақәа наиаҭәашьаны, ҳамҩа хақәлеит.
— Сышәзыԥшуп аамҭа аншәымоу! — игон уи ибжьы.
Аџьыкац еиԥш иҟәашӡа ишьҭаз аҟәара, уи иблахкыгаха инаҿықәсуаз аӡы иаҵәа ҵамҵамра ааныжьны, ҳнеиуан аԥсабара џьшьахә ҳҽагәылакны.
— Шәааԥсаӡамзар, иҳамҩатәны ҳанкыдгылап аҳаԥаҟны, — наҳабжьигеит Куба аҭоурых зегьы ҳагәқәа аартны анҭаҵара иазхиаз ҳгид. Шаҟа бзиабара, шаҟа гәадура алаҵаны иаҳзеиҭеиҳәазеи уи зегь ртәы: уи иԥсадгьыл абзиабара ду илоу џьоумшьарц залшом, иԥсадгьыл аԥсы ахьҭоу дырны, уи аԥсҭазаара даналацәажәо. Сара абжеиҳан сшанханы сызхәаԥшуаз иара иакәын. Абар, шьыжьы инаркны дҳацуп, аԥсаатә шәаҳәа бзиа еиԥш, ҿааихак ҟамҵо, дҷырҷыруа. Ус баша? Уи иԥсадгьыл агәеисра игәеисроуп, аҭоурых иҭоурыхуп, алахьынҵа илахьынҵоуп. Хәашьра зхым иблагәқәа ахаан еиқәылахьоумашь рзуҳәап. Аха шаҟа цәымӷхара, гәаӷ нархылози иԥсадгьыл, ижәлар ҭаҳаҳа изфоз амалуаа данрылацәажәоз. Усҟан уи ибла џьбарақәа рҿыԥшылара уадаҩын.
Ҳмашьына шьҭхысаа инеиуан, ӡынгьы ԥхынгьы ибаҳчароу, ишәырҭроу адгьыл иқәланы. Ҳрывҟьа-рывҟьон аҭаҭынырҭақәа, ананас баҳчақәа, ауҭраҭых ааӡарҭақәа. Ихьыхәаны игылан абананқәа, акокос каканқәа. Урҭқәа зегьы рбара, анаԥш-ааԥшра зҭахымда,
аха арахь Модесто ҳҿаҳәаны ҳимоуп. Уи џьашьатәык еиҭеиҳәоит, иара ишицәаҩоу еиԥш, ахҭыс иҽалархәны, Уи данцәажәо, иуаҳахьоу жәабжьзаргьы, уизымӡырҩырц залшом. Акыс, уажәы дызлацәажәо аҩыза смаҳацызт.
— Ареволиуциа ашьҭахь, — даҿын уи (иажәабжьқәа зегьы ареволиуциа иадҳәалан уеизгьы), — еиҿкаан, акраамҭагьы иҟан аминистрра чыда, «ԥсымцқьала ирҳау амал аминистрра» захьӡыз. Уи аминистрра напхгара аиҭон Фаустино. Ари аминистрра афабрикақәа, азауадқәа Сафра-сентралқәа, ашьақартә плантациақәа, атранспорт, амагазинқәа, арадиостанциақәа уҳәа зегьы анационализациа рзура иаҿын, ажәлар рмал ажәлар ирыздырхынҳәуан. Уи усгьы идыру усуп, уи акәым иџьашьатәу. Ари аминистрра лалаган, ажәлар рмал ахьцоз ажәлар иддырбарц, еиҿыркааит амалуаа-арҳәцәа ареквизициа ззыруз амал ацәыргақәҵа. Уаҟа иумбара иҟоуи, ахьымаҭәа инаркны, абырлаш, зда уаҩы иимбац аҩнымаҭәа, мрагыларахьтәи ауарҳал хәбабақәа, аҿыханҵатә сахьақәа. Уаҟа иҟан Батиста иҩнаҟнынтәи даныбналоз ицәынхақәаз ахьлых ӡкаҭәарҭақәа, бырлашла иқәҵаз аԥшындагақәа — шаҟа хкы, шаҟа!.. — даҿын иԥсахы еиҟәыҷҷо ҳгид.
— Аа, аҳаԥахьы ахаҵәирҭа, ааигәаӡоуп, шәмыццакӡозар, — дааӷьаҵәыӷьаҵәит уи Матанзас ҳанналала.
Снаԥшы-ааԥшын, аха изаҟаразаалак, хәык ҳааигәа-сигәа иҟамызт, нас аҳаԥы абаҟалари аасгәахәт.
Ишиҳәаз еиԥш, абжьаларҭа ҳанхаҵәины, аихамҩа ахьааихаҳҵәаз, хыхь, еилагылаз амашьынақәа ҳанрылагылеит. Адәы ԥшӡара неиужьны уаала иҭәын — аҿар, ахәыҷы, аду. Ана-ара акаҳуажәырҭақәа, ахәмарырҭақәа уҳәа ԥсшьарҭа паркк шубац иҟоуп. Агәҭаны ахыбра ԥшьыркца хәыҷы ахь ҳима иҿынеихеит ҳамҩаԥгаҩ. Уи аҩын хәыҷы иныҩналалак, ашышкамс реиԥш, илыҩнашәкәа ицон, аха макьана измааназ сыздыруамызт, ҳаԥуп ҳәа усгьы иҟадаз. Ҳшыныҩнашылаз, агәҭаны ашә лаҟә иҿаз ааиртын, уаатәи ҳамҩаԥгаҩ ҳаԥхьа дгыланы иҿылеихеит. Акраамҭа еикәаҵәиуа
илагаз амардуан ҳаҿаланы ҳлеиуан, еиҳа-еиҳа асталактитқәеи асталагмитқәеи рколоннақәа рыла ирхиаз азал ҭбаақәа аатуан. Ҳамҩаԥгаҩ аҷҷаҳәа, иԥсы ахҭынҵаны, иаҳзеиҭаҳәо, ҳаԥхьа алашарақәа аркуа, ҳима дцон. Акраамҭа аҳаԥы хьшәашәа ҳцәыҵан — еицырдыруа Матанзастәи аҳаԥы. Аԥсны шьаҿацыԥхьаӡа аҳаԥқәа ирышьцылаз сзын џьашьатә ыҟамызт, архиашьа ада. Уи шаҟа пату ақәҵаны, шаҟа напы адкыланы ирхиоу даара саархәыцит. Закә ҳаԥқәоузеи Гарԥ, уаҩы имбаӡакәан, иахьа уажәраанӡа ицәыҵаҵәаху. «Убарҭ аартызар...» — схәыцуан, сыбла ихгылан Гарԥтәи аҳаԥ шьахәқәа. (Ашьҭахь, Аԥсны санаа, абарҭ схәыцрақәа зегь сханаршҭит Афонтәи аҳаԥы...)
Ҳакәшаны абаӷәаза ҳанҭалазар, «Адигени» аҽҭарцәны, икалаӡа, ишнаҵҟьара игылан. Уи уажәы, Гавана аидара аашьҭкәыцәааны, Бока Грандетәи ашьақар зауад иазнанагароуп — шаҟа усуҩ напы ԥшыда уаҟа егьырҭ — Мариель, Гуаиабаль, Пуерто-Падро, Пуерто-Манати, Каио-Моа уҳәа анаплакқәа рҟнеиԥш.
«Адигени» арҵәаа иҳәҳәо, «сааит, шәыхиоума» ҳәа Гаванатәи абаӷәаза инҭалеит, анефттә гаван шыҟоу ахы рханы. Уи абжьы ирзааигәаз бжьын, ашҭа инҭалаанӡа, абжьала ирдыруан. «Адигени» аауеит ҳәа игәырӷьаҵәа, аусуцәа, анапхгаҩцәа рҽазыҟаҵаны иаҳԥылон. Мчыбжьык адамхаргьы џьара ҳаанхар, ахыбаара ҳалагон — асҟаамҭа шәзынхеи ҳәа, зхәыҷқәа рахь ихынҳәыз ан леиԥш, ҳагәхьааганы иаҳԥылон.
Абар, уажәы ҩымз инареиҳауп Гавана ҳмааижьҭеи. Ҳарҭан Сантиаго-де-Кубаа. Устәи ауп Матанзас ҳшааз. Гаванатәи абаӷәаза ҭбааҭыцә ҳахьынҭалаз, еилаххаа еилагылаз ҳаӷбақәа сышрылаԥшуаз, сылаԥш нақәшәеит, сара амшын романтика сыззырҵысыз, «сыжәҩа ҭызҟьаз» аӷба «Дырмит Гәлиа». Адунеи азна сгәырӷьеит. Асқьала ҳшынадгылаз, сеихеит иара ашҟа.
— Мшыбзиақәа, слеир ҟалома? — акаԥдан ишә аартны снылагылт.
— Бзиала уаабеит, уааи, уааи! — иҳәеит уи, иҩыга стол дызхатәаз дахымҵӡакәа, ус ихы ҩышьҭыхшәа.
— Иҟоузеи, шәышԥаҟақәоу, шәабантәаауеи? — саҿын азҵаарақәа рыҭара. Иаргьы дыҟрымҿрымуа, иҭахӡамкәа, деиқәыхьшәашәа рҭакқәа ныҟаиҵеит. Дызусҭада исыднагалаз ҳәа игәы дышҭахәыцуаз иҿаԥшылара иуанаҳәон.
— Уара, Шамил уакәӡами? — дызлаз аԥхыӡ даалҵызшәа, днасҿаԥшит иааџьашьаны.
— Сакәымзи, Леонид, аха уажәшьҭа судыруа сыҟоума! — сааччеит иаасгәарԥханы.
— Унан, анцәа ииныҳәаша, схы шԥеилагеи, — дҩагылан иҽаасгәыдижьлеит, — араҟа аԥсрак сақәгәыӷуан акәымзар, узбап ҳәа сыҟазма!
— Абаӷәаза ҳшааҭалаз, сылаԥш нашәықәшәеит...
— Ӷбала уаама? Иарбан ӷбоу? — сажәа алгаха сымҭакәа днасԥыҩлеит.
— О, уара, абзиара збаша! Араҟа аԥшәмара ааныскылеижьҭеи акрааҵуеит, — изеиҭасҳәоит ажәабжь сзынҟьаз-сзынԥаз зҳәаз еиԥш.
— Абар ассир, рацәа ҳурԥхашьеит.
— Ишԥаҟасҵарыз, амца сыжәҵаны шәхьаҵит: сара зыгәҭакы иаармарианы иацәхьаҵуа уаҩым, — ҳааибарччеит. Ус, Леонид Шугаеви сареи ҳазхара ҳзымеицәажәо, раԥхьаӡатәи Одесса ҳаиԥылара ҳгәаларшәо, усҟан аӷба абиблиотека иазнаагаз сырбо, Дырмит ихәышҭаара ҳгәыҵарԥхо ҳшеидтәалаз, ашә абжьы аагеит.
«Адигени» аҟынтәи шхәала икылхх иааиз ауаҩ иҳәеит ҳаӷбаҟны ишысзыԥшыз.
АԤАН УМДЫРКӘА, АМАРШӘА УЗКУАМ
Хьыӡла-ԥшала Куба зусура иалгаз ауаа амҩа ҳақәын ҳаԥсадгьыл ахь. Шықәсынаҟьак аокеаннырцәтәи ақәҿиарақәа ихаргалаз, зыҩныҟа зхы зырхаз ауаа рҭагылазаашьа зеиԥшраз, уи аҩыза зхызымгац изеиҭаҳәара уадаҩуп! Ххы аҩныҟа ихан, аҩныҟа — агәырӷьарақәа иреиҳау!
Сара, зымшынтә ԥсҭазаара аҵыхәтәа еиқәызҳәаларц згәы иҭаз, ақәԥарақәа сеимаркуан. Срызхәыцуан, асҟак сыгәшәа кны, сырԥханы, ҳаҭырла сыздызкылаз, адунеи сзырбаз ауаа рааныжьра, урҭ ирықәнаго ажәа ҟәанда, аԥсшәа аҳәара...
Аҵыхәтәантәи мшынтә мҩаҵәҟьану?..—исызхаҵомызт схаҭа. Уи азҵаара сҿаԥхьа еиҭах инықәгылон. Аха, мшәан, аамҭак-аамҭак зегьы ирымоуп, избаз рацәоуп, исызхоуп насҳәоны, исымбац шаҟа?.. Исымбац саԥхьа иаацәырҵуан. Шаҟа батәы, шаҟа ҳатәы! Урҭ иреиҳау адунеиаҿ малс, барақьаҭрас иҟоузеи! Микеланџьело, Рембрандт, Рублев, Рубенс, Рафаель ԥсра зқәым рҩымҭақәа? Урҭ аԥҵамҭақәа зегьы зымбаз акгьы ихьуам, аха шаҟа дӷару, длашәу... Ус сышхәыцуаз, Атлантика шеихаҳҵәаз сымбаӡеит, ҳналалеит Испаниа. Аа, уажәшьҭа ҳаҩны ҳаҟа иаҩызоуп, ҳааигәоуп...
Урҭқәа рнаҩс, даҽа гәҭыхакгьы ҭаха снаҭомызт. Уи Атлантика нырцә ҳусура ианасакьаҳәымҭаз исоуз арадиограммоуп. Апартком аҟынтәи иааз уи арадиограмма иаҳәон, аҵарахьы удәықәҵахоит, узлазыразу ала адырра ҳаҭ ҳәа.
– Иҭабуп есымша шәгәалашәараҿы сахьыҟоу! Амшынтә ԥсҭазаара аҵыхәтәа амҩа иангылоу изын иаԥсам! — абасшәа иҟасҵеит аҭак. Аха жәабаҟа мшы ныбжьысхьаны, иаахт даҽа радиограмма гызмалк. Ҳрадиограмма уажәраанӡа ақәҿымҭра змааноу ҳзеилкаауам ҳәа аҳәон уи.
— Еилкаам, мап ҳәа аҭак зманы инеиз акылаӡшьа змааноу! — Одессаа реиԥш, рызҵаара зҵаарала аҭак ныҟасҵеит иџьашьаны! Иџьашьатәын, аиашаҵәҟьа!.. Ибжьаӡҵәҟьоу, ус ҽмырҳа-ҽырдагәароу? Ишакәхалак, сара сымҩа акоуп — бзиала, амшын! Сыццакуан «аԥа ҟьала» ихынҳәра иазыԥшыз аԥсадгьыл ахь!
Шықәсык Атлантика нырцә алҵшәа бзиақәа аазырԥшыз, ҳаибга-еизҩыда Ԥуҭ ҳааира еигәырӷьаны иаԥылеит ҳаиҳабыра, Анатоли Алексеи-иԥа дынраԥгыланы.
Иҟалаз, ианылаз ажәабжьқәа ишрылацәажәоз, Анатоли Алексеи-иԥа даасыхәаԥшын, — уара мызқәак аҩныҟа уцап, уԥсы ушьап, нас —аҵарахьы, — иҳәеит.
— Иарбан ҵароу, санажә! — саахәмарт, сыбла иаахгылеит «ибжьаӡыз» срадиограмма.
— Аҵара — ажәра, аҿара ҳәа амаӡам, аамҭа ҳацныҟәаларц азы, зегьы аҵара ҳҵалароуп, — назгәеиҭеит ҭынч-ҭынч, мыццакрыда, ихы-иҿы раҳаҭӡа.
— Аиеи, аха зымшынтә ԥсҭазаара еиқәызҳәаларц...
— Ишԥа?! — иџьашьаны днасазҵааит, сажәа анагӡаха сымҭакәа. — Уазхәыц, сара исҭахуп уҳамазаарц,— дысҿаԥшуан схы-сҿы акы анихырц иҭахызшәа.
Уи ашьҭахь мышқәак ныбжьымсыцкәа, саҳасабрбатә ажәахә иазыӡырҩуан Кубеи Америкеи ҳусура ахәшьара ҳаракны иазҭаз апартком абиуро. Абиуро ашьҭахь амаӡаныҟәгаҩ исеиҳәеит, шықәсык аҵарахьы сдәықәҵара апартком инаркны Москва Аминистрра аҟнынӡа ишышьақәырӷәӷәоу, уи азҵаара шыӡбоу.
Еилкаан уажәшьҭа мап акра шыԥшӡамхоз.
Одесса аԥсҭазаара еилашуан, ашықәс ихьанҭаз ҵарашықәсан—алекциақәа, асеминарқәа, ажәахәқәа, аиԥыларақәа, азеиԥш-ԥсҭазааратә усқәа... Шаҟа хкы, шаҟа! Зегьы ирыхьӡалатәуп, аамҭа ԥшым. Аамҭа рашьла уашьҭазар узахьӡарым. Ушцо уцалароуп, анакәымха, знык унышьацәхныслар, есс! Уцеит ауп улҭакәкәа, гылашьак умаӡамкәа. Узгылаӡаргьы уеиҭазашьҭаларым!..
Аамҭа иаԥугарц, уаҵанамырӡырц – қәԥароуп, ҵароуп, дырроуп... Аҟәыӷара ахала иааиуам.
Ауаҩытәыҩса дызнымсыц, иааимыртыц иарбан сара сызнысырц, иаасыртырц иҟоу, иаԥимҵац — иаԥысҵараны, ихимгац — исхызгараны...
Сахьцалак дсыцуп Луис Корвалан, Ернесто Че Гевара...
Сара ма исылсыршап урҭ рҵара, реилкаара, раҳара, рбара. Уи акоуп сара сзын фырхаҵарас иаанханы иҟаӡоугьы.
Смагнитафон хәыҷы снацәкьыс нақәсырӷәӷәалоит, иааргоит Луис ибжьы хааӡа, ицқьаӡа, еилыхха.
Ԥхаррак сцәа-сжьы ааимнадоит, сынҭанагалоиг нас хәыцра харак дырҩегьых уи абжьы.
«Сара сҭынчуп... Сара даараӡа бзиа избоит ахақәиҭра. Аха сацәшәом абахҭа. Сара даараӡа бзиа избоит аԥсҭазаара, аха сацәшәом аԥсра. Издыруада аԥсҭазаара алҵтәыс исықәшәар — аиаша аус азоуп».
Ҽнак «Вечерниаиа Одесса» адаҟьақәа руак аҟны сылаԥш нақәшәеит Сарита Агилера лықәгылара. Минуҭқәак рышьҭахь Саритеи сареи Одессатәи ауниверситет ашҭаҟны ҳаидтәалан.
— Сарита, — сҳәеит сара, амца иақәуҵар имбылуа уи аҭыԥҳа ԥшӡа лгәы иану ахәрақәа маҷушәа, еиҭах: лгәы ҿыц ицәызҟьаша акы сҿыҵшәар ҳәа сацәшәо, сажәақәа раӡаны, — ажәлар ракзааратә блок аиааира анага Чили сызлаԥшыз агәырӷьара ду ашьҭахь, иахьа афашисттә мамиқәара ахатәеит ҳәа агәрагара сцәыуадаҩуп. Аиашазы, ауаҩы ибла иамбакәа, ҿыки-бзыки ирызҳәом уаҟа иҟаз агәырӷьара. Усҟан Чили атәылан зегьы гәырӷьон, шәаҳәаран, кәашаран. Ицәгьан, аҵла ацәеи-ажьи ирыбжьаланы изфо ахәац еиԥш ицәырҵыз„ «пиночетаа» рбара.
— Шәара стәыла Чили шәнеихьоума, сыжәлар шәрылаԥшыма?!—лыԥсы хәыҷы лызҭымкаауа, лыбла гәыкқәа ҭырхаха, лылахь еиқәыз ҩалхаччан, илзааигәоу ҭынха дук дылбазшәа дҩасҿаԥшит. Аха ишызбоз еразнак лылахь неиқәылҵеит.
— Усҟан игәыӷуадаз ари аҩыза аџьамыӷәацәгьа стәыла ҭагылап ҳәа. Усҟан згәы иаанагодаз жәлар рыбзиабаҩ ду, рарӷьажәҩа, рыпрезидент Сальвадор Алиенде изы, ареволиуциазы «пиночетаа» рнапы хәымгақәа иҩарыхап ҳәа. Ҳәарас иаҭахузеи, усҟангьы имариаз қәԥарала иаҳмоуӡеит аиааира. Апрезидент идгылоз рацәаҩын азы, уажәеиԥшҵәҟьа иаҳбарҭамызт, аха мшәан, усҟаноуми аџьажәлар ракзааратә блок адгылаҩ, аинрал Шнеидер ацәгьауцәа рнапала данҭархаз!
— Сара Сальвадор Алиенде ҩынтә-хынтә дызбахьан, уи амцаԥшь иаҩызаз ацәажәаҩ ду иқәгыларақәа
сырзыӡырҩхьан Сантиагои Гаванеи ақалақьқәа рҟны. Баргьы, Сарита, дбымбацкәа быҟамызт?
— Дышԥасымбацыз, абыржәы шәареи сареи ҳшеибабо еиԥш, ааигәаӡа дызбахьан, акырынтә дҳацәажәахьан. Усҟан сара Сантиаготәи ауниверситет аҟны аус зуан. Уаҟа Алиенде лассы-лассы дааилон, дҳаҿцәажәалон. Уи дырзааҭгылон ааигәатәи ашықәсқәа рызтәи аиҳабыратә программақәа, аха акгьы дахьырмыгӡеит алаапкқәа, ҳӡыхь шьала идырхәашьит, — лылабжышқәа ҩхаҟәҟәалеит Сарита. — Нас, шәара дыжәбахьазар дыжәдыруеит, абни иҩыза ауаҩ гәыраз, ажәлар рлахьынҵа злахьынҵаз, рыԥсҭазаара зыԥсҭазаараз иҟны знапы ҟьашьқәа иҩарыхаз, акыр ԥхаршьо, аӡәыр дыршаҭо, амилаҭтә культура ҳәа акыр еиқәдырхо иҟоума? Усҟан ҳгәырӷьон зегьы, ҳгәырӷьон аԥшқа дшымгәырӷьара, аха... — инарҵауланы днақәыԥсычҳан, — аԥсҭазаара қәԥароуп, аимпериализм хаала ихьаҵуам, ақәԥарахь иҳаԥхьоит еиҭах. Уажәааигәа салам шәҟәык соуит, уи ззаарышьҭыз афашистцәа иԥсҭазаара далырххьеит. Иареи сареи ҳакәӡан араҟа, Одесса иҟаӡазгьы. Уи амедицинатә институт дҭан. Иԥсадгьыл аҿы инхо иҭаацәа рхабарк аныҟамлаӡа. изымычҳазт, уахь дцеит, дахьнеиз дырбаандаҩны аконцлагер ахь ддәықәырҵеит... Асалам шәҟәы акыр иагханы иара ихьӡала иааит, иара дыҟам, аа, уи иаҳәо: «Слашырбага сыҷкәын! Раԥхьа иргыланы, исҭахуп уара угәы ҭынчзарц... Аҭаацәа зегьы макьана ҳаԥсқәа ҭоуп. Аџьажәлар зегьы реиԥш, ҳаргьы агәаҟра бааԥсы ҳагәылаланы, ԥхьаҟа ацара ҳаҿуп. Ҳҭагылазаашьа даараӡа ицәгьоуп. Ҳҩызцәа зыхҟьаз ҳәа рзымдыруа, акатахәа иҳалганы иргоит, рыӡырҭа-рыԥсырҭа уаҩы изымдыруа, абжьаӡра иаҿуп. Есымшааира зықьҩыла аусурҭа змам аусуцәеи, анхацәеи, аинтеллигенциеи рхыԥхьаӡара азҳара иаҿуп. Афатә аалыҵқәа рыхә 400 процент ишьҭыҵит, ԥшьышә моу, аалыҵқәак рыхә — 1 000 процентынӡагьы. Атәыла аҩныҵҟагьы убасҟак агәынамӡара азҳара иаҿуп, хымыз рыла амарксистцәа
рхыԥхьӡара хынтәны иазҳаит. Ҳгәыӷуеит даҽа фымз рыла фашист напхгаҩык иԥсы ҭаны даанхарым ҳәа. Суҳәоит, арахь ухнымҳәын, џьара бџьарк умамкәа, иаахҵәаны қәԥарак улымшо. Ус анакәымха, ԥсроуп иузыҟоу. Араҟа Сантиаго афашистцәа зыԥсҭазаара иалырххьоу рхыԥхьаӡара 25 нызқьҩык иреиҳауп. Есышьыжь ҳҩагылацыԥхьаӡа ана-ара, ихәаԥ-хәаԥӡа ауаа шьны амҩақәа ирныжьлоуп... Макьана ҳара иҟаҳҵо аҿагылара акыр икәадоуп, аха аиааира ҳара иаҳтәхоит. Избанзар, ажәлар ракзаара, ажәлар рдоуҳа есааира ашьҭыҵра иаҿуп. Издыруада, ҳара ҳҭаацәара рыҩнуҵҟа ари ақәԥараҟны аӡәык-ҩыџьак ҳҭахаргьы, аха жәлары зегьы рзыхәаҽуам, ажәлар ирцәыргаз — ажәлар ирзыхындырҳәуеит. Уҩызцәа зегьы асалам цаҳәцахә ҳазрыҭа. Угәыдаҳкылоит уаб, уашьцәа...» — аҷҷаҳәа урысшәала еиҭаго, аԥхьара даҿын Сарита.
Сарита раԥхьа аспирантура дҭаларц Одесса данаа, «мшыбзиа», «хәылбзиа» рыда урыс ажәа лыздырӡомызт.
— Раԥхьа зҵаара хаданы сҿаԥхьа иқәсыргылаз абызшәа аҵара акәын, уи апроблема насыгӡеит. Аҩбатәи азҵаара хадагьы, абар, ишьақәысцалеит — уи афизика аҵароуп. Ари ашықәс азы ауниверситет аҟны адиссертациа сыхьчараны сыҟоуп.
— Уи ашьҭахь хықәкыс ибымоузеи? — слазҵааит Сарита.
— Сара араҟа саагыларц асовет ҩызцәа исабжьыреит, саргьы акырӡа исзеиӷьуп, аха издыруада, зых иақәиҭу адгьылбжьаха Кубаҟа сцар. Сан уахь дызнеиуазар ҳәа ҳақәгәыӷуеит. Ажәакала, сахьыҟазаалакгьы аамҭалоуп, афашистцәа ас харак изцап ҳәа сыҟам.
— Аҩны гәхьаабымго быҟам?
— Абар, хышықәсеи бжаки инареиҳауп араҟа сыҟоуижьҭеи, игәхьаазгоит, ишԥагәхьаазымгои, уажәык рҭагылазаашьа бааԥсы сыԥсы ҭнахуеит, аха исымчузеи, схагахар ҟаларын, араҟа сҩызцәа исзыҟарҵо ахылаԥшра, исырҭо анапыдкылара ду акәмызҭгьы...
Уи минуҭк баша усда атәаха лымам: аспирантура алгара, адиссертациа ахьчара, аҽазыҟаҵара, алабораториатә
усурақәа рымҩаԥгара, атәыла аҭагылазаашьа иазкны аҿар рыҿцәажәара, ажәабжь ҿыцқәа рызҿлымҳахара, аспорт ахь аныҟәара, жәлар рҿаԥыцтә ҳәамҭақәа рҵара уҳәа шаҟа усхк дырҿузеи Сарита. Хыхь ҳзыхцәажәаз Чилинтәи иааз асалам шәҟәы Одессатәи аҿар зегьы ирдыруеит. Уи Одессатәи аҵаҩцәа, аҿар зегьы рзы иҟалеит антифашисттә документны, ақәԥарахь инаԥхьаганы.
— Сарита, ибҭахӡами Чили иреиӷьу аҵеи ибжьы базыӡырҩырц? — снацәа нақәсырӷәӷәеит сшьамхы иқәыз амагнитафон хәыҷы.
— Ҳара ҳ-Лучо, — лгәы нҭыԥсааит Сарита Агилера. Уи лыԥсы ӡаны дизыӡырҩуан. — Сара сыԥсы ахьынӡаҭоу сгәы иадзаауеит Луис Корвалан инапала исиҭаз абри абилеҭ, — лҳәан лгәы иадылхит акомҿареидгылатә билеҭ хәыҷы. — Акрааҵуеит абас сгәы иахәара смаҳаижьҭеи, сшәыҳәоит еиҭах иашәырҳәарц, — исзыҟалҵара лзымдыруа, дӷьаҵәы-ӷьаҵәуан Сарита. — Иҭабуп идуӡӡаны, Сантиаго амилаҭтә стадион, афашистцәа иконцлагерны иҟарҵаз астадион аҟнытә уи дызбошәа сгәы иабоит ибжьы сахьазыӡырҩуа. Иара Чили аџьажәлар зегьы «ҳара ҳ-Лучо» ҳәа ишьҭоуп. Уи ауаҩ деиқәырхатәуп, уи ауаҩ, сара ибзиаҵәҟьаны дыздыруеит, уи иоуп акомҿаррахь сыздызкылаз, уи иоуп абилеҭ снапаҿы исзыркыз. Алшарақәа, амчқәа зегьы еилаҵатәуп уи ауаҩ иаша ду иеиқәырхаразы.
Бзиала ҳәа лаҳәауа, ақәҿиарақәа лзеиӷьашьауа Саритеи сареи ҳанеиԥырҵуаз, днасыԥхьеит асас изы зышәқәа еснагь иаарту амратәыла Аԥсныҟа, реиҳа ақәра ду нызҵуа аԥсуаа рышҟа сасра.
— Хымԥада, ари аԥхынразы! — лҳәеит лара.
Снеиуан Сарита дааныжьны сыццакы-ццакуа. Исзыԥшын агәашәқәа ҿыц исзаазыртраны иҟаз аудиториа хәыҷы. Сыццакуан адунеи атәылақәа, урҭ рыжәларқәа сџьабаа хәҷы рыдҵара алзыршашаз аудиториахь. Сыццакуан сыԥсҭазаараҿы исцәыбжьахахьоу рхарҭәаарахь. Аха дара урҭ ибжьахахьоу ҳәа иҟоу ракәзаргьы ас аԥсҭазаара садҳәаҵаланы искыртә, сазықәԥартә сҭазыргылаз? Ишакәхалак, изыбзоуразаалак, сҿаԥхьа иаатит аҵара-дырра адунеи. Ицон амшқәа, аҵхқәа, ианшоз-ианыхәлоз сымбаӡо...
Исхашҭуам аҳәынҭқарратә ԥышәарақәа ҳанрылга аҵыхәтәантәи амш, агәырӷьара-еиԥырҵратә хәылԥазы. Адипломқәа аӡәаӡәала ирыдныҳәало, рнапаҿы ирыҭо ишааиуаз, амшынтә флот аминистрра ахаҭарнак дааҭгылан, — ибзиаӡаны иҵареи азеиԥш ԥсҭазаара иҽалархәреи рзы иаҭәашьоуп аҳаҭыртә грамота ҳәа сыхьӡ аниҳәа, сыблақәа ацәаакыра нархылеит. Уи ихәыҷӡаз ҳамҭан, аха аӡәык-ҩыџьак изаҭәахаз шаҟа гәышьҭыхра, гәырӷьара ҳнаҭеи! Уи аҳамҭа хәыҷы исеилнаркааит, инарҵаулангьы агәра снаргеит ауаҩ иус, илшара аназгәаҭахо, уи алаԥш хаа аниху шаҟа ааӡара-гәышьҭыхратә ҵак ду амоу.
Ажәҵарақәа ҳреиԥшын, зыҭра иҭыԥраауа ажәҵарақәа. Ҳҿаԥхьа иаатит ҵҩа змамыз амҩақәа. Амҩақәа, еиҭах амҩақәа. Сара ислахьынҵан «Актау», «Адигени» аҩызаҵәҟьа. Иаргьы сара исзыԥшызшәа, ишнаҵҟьара игылан.
— Уаа, бзиала уаабеит! — сшыҩхалаҵәҟьаз деихаччо даасԥылеит Николаи Николаи-иԥа.
Адунеи азна сгәырӷьеит. «Ага бӷьыци ашьха бӷьыци» шырҳәаҵәҟьо ауп. Борисенкои сареи Одесса ауп ҳахьеибадырыз. Ҳаибадырит зыҽны акурсқәа рышҟа инашьҭыз аҽны инаркны. Уи хымз уаҟа иҟазаара ҳаизааигәанатәит, ҳҿаҵа еиҩшаны иаҳфон, лымкаала ҳаилибакаауан. Николаи Николаи-иԥа зуаҩышьа бзиаз, зҿабызшәа хааз, згәаҭа цқьаз уаҩын. Абар уажәы ҳахьеиқәшәаз ӷбак аҟны. Ииашоуп, иара каԥданс ари «Актау» дамоуижьҭеи акрааҵуеит, аха хымзтәи Одессатәи акурсқәа рышьҭахь иаргьы дҿыцуп. Иалагеит шықәсыктәи сҵара ашьҭахь раԥхьатәи сымшынтә ԥсҭазаара. Ҳамҩа шьҭан Африкаҟа.
Зыԥхьара саҿыз Савва Дангулов ироман «Кузнецктәи ацҳа» актәи ашәҟәы аԥхьара саалган, икыдырҟацаланы иаркыз аиллиуминатор снадгылт. Аԥҭақәа
иаарылыҳәҳәоз амра цәҩеижь ду хыгьежьааӡа, адгьыл аҽықәнажьышашәа акәын ишақәыӷәӷәоз.
Томботәи адгьылбжьаха иқәгылоу ақалақь Конакри аҟнытәи унаԥшыр, зхәамц инаҟәыганы, зхы хырԥа ишьҭоу абнацә атәыҩақәа реиԥш акәын урҭ Ҭамара, Рум, Қаса — адгьылбжьахақәа ақалақь аҿаԥхьа ишышьҭаз.
Аууҳәа еилаҵәаҵәа еилагылаз ауаа рышәҵатәқәа рыла еилумыргозар, хаҿсахьала реилыргара уадаҩын, аиҳараӡак зыбла рышьцылам изын. Реицәажәашьала азныказы абарҭ елибакаауоу уҳәарын. Аҳәса џьоукы-џьоукы рхәыҷқәа, зыхқәа еиқәаҵәа-еиқәаҵәаӡа иаакылыҳәҳәоз, зыҭра иҭыԥраарц зҭаху аԥсаатә ԥшқақәа реиԥш, иҳәаҭҳәаҭуа ранацәа рызқәа икыдтәалан. Урҭ рызқәа излақәҿаҳәаз ачыҭ акәӡан анацәа рӡара ҩахыс ихызҩаӡозгьы. Егьырҭ аӡӷабцәа ракәхарын, ишәҭылаҳаз рчыт, ҵкы кьаҿқәа, рыгәчамақәа аахырҩарыма уҳәартә, рцәа-ржьы иадырҟацалан. Џьоукых ргәыԥҳәқәа ҟаца-ҟацаӡа, рыҵкы рҽырсҭақәа неидаҳало, асааранӡа илашьҭын. Урҭ реиҳа иҵегьы иҿақәаз, иаартыз ргәыԥҳә гәылҭәаақәа иларыҵакны, рӡара ҭаԥҵәарсҭақәа ҭарбаҟа, ачыҭ рыкәыршан. Ачамгәыр еиԥш иҩылгәыгәыз рышьҭахь рыгәчама хыгьежьаақәа рҭалаҳәаҵа, ирпаӡаны илашьҭын, ҵаҟа ршьацәкьара еиқәаҵәақәа ирыласыз ршьапхыц цәаԥшьқәа ааркылыҳәҳәо.
Иныҟәома, игылоума — рӡара ҭапҵәарсҭақәа неихҵәашашәоуп ишеихатыр-тыруа... Урҭ иӡсошәа, мамзаргьы икәашоушәоуп рныҟәашәа шыҟоу. Ианныҟәо рымаха-ршьаха зегьы ссиршәа аҵысра иалагоит. Зықәрахь инеихьоугьы, зҭыԥҳара иҭагылоугьы неибынеиԥшноуп ацәашьырҭәеиԥш амра иаршәыгәыз рцәа-ржьы шеиларҭәоу.
Абнацә атәыҩақәа реиԥш ҳҿаԥхьа ишьҭаз адгьыл-бжьахақәа ирыбжьҵәрааны, аокеан агәахьы ицон аԥсыӡкцәа. Урҭ рышхәақәеи ацәқәырԥақәеи шынеидыслалак, ашхәақәа ацыԥхьқәа рыцрыдды, аҳауа иҩалалон. Аха нас, иԥыруазшәа, ацәқәырԥақәа инархьыс-нархьысуа рҿынархон. Рԥынҵа аҵрыхәҵәраҿыҵәҟьа икәацәкәацәӡа, статуиаҵас ирылачаԥоушәа акәын имқәацаӡо ишрықәгылоз аԥсыӡкцәа.
Скаиута хьшәашәаӡа сшыҩнагылазгьы, ана-ара аокеан ихтәалаз аԥсыӡкцәа сахьрыхәаԥшуаз, ашоура сыздырҵысуан. Аиашазы, атропикатәи ашоура ахгара уадаҩхар ҟаларын, аӷба аҳауа хьшәашәа ҳнамҭозҭгьы.
Жәамш инареиҳаны араҟа ҳаҟазаара акыр ҳашьнарцылахьан амш аҟазшьа, алеишәа. Уажәы адгьыл аҽлықәнажьшашәа иҳақәыӷәӷәо амра ыҟаӡамызшәа акәын, иаразнак аԥҭақәа нахаԥаны, агәараҳәа ақәа аҿшыланахоз. Усҟан амш ааигәа-сигәа еилго мшым уҳәарын, аха али-ԥси рыбжьара амра иаратәы ҟанаҵо аҿынанахон. Ус ҽнак шаҟантәы! Араҟа амш рацәак ачкәаҳара аздырӡом, уи аҭыԥҳа гәыԥшқа илҩызан, уажәы-уажәы алаӷырӡ лаҿыкәкәон. Ашоура уахәаҽуеит, уԥсы узеивымго. Аокеан аԥсыӡкцәа амреи ақәеи реибарххара хьаас ирымаӡамызт. Аԥсыӡкцәа рзын аӡи аԥшеи реидыслара акәын ицәгьара усыз. Аха уи азҵаатәы шьахәла иднарҵахьан арҵаҩцәа иреиӷьу арҵаҩы — аԥсҭазаара. Аԥсыӡкҩы ишхәа иҭатәоу амаҭ ҵыр-ҵырны, ишхәа иҭҵәраа, аҟәарахьы ианеиха, аҽны амшын ахь ус имам. Уи аҟара заа иҟалаша зныруа даҽакы маҷуп. Ажәакала, уажәы иаханы океан агәахьы ицоз ргәы ҭынчын. Ҩба-хԥа бал дара рзын ихәмарган.
Араҟа ԥсыӡ хкыс иҟам иҟоузеи. Аԥсыӡ моу Африка зыхкы уԥымло аԥстәқәа маҷуп. Имаҷуп моу, иҟам арбану. Ажәытәӡатәи абнаԥстәқәа рыԥсҭазаара ахьеиқәдырхаз Африкоуп. Африка аҟара урҭ рзын аҳауатә ҭагылазаашьа бзиа змоу даҽа континентк ыҟам. Уаатәи аҳауа еиҭакра дук аимуижьҭеи шьарда аамҭа ҵуеит. Ари аконтинент заҵәыкоуп зыбжеиҳарак амшын иӡаанамырҟәрылаз. Иара убас Африка ацәцеит 100 нызқь шықәса рнаҩс Европеи, Сибреи, Аҩадатәи Америкеи рҟны аԥхара абзиабаҩцәа зегьы шьаҭагәыла иқәызхыз аҵааршәыра. Ажәакала, араҟа уаҩ дзылымсуа абнатоура дуи, аӡбаарақәеи, ацаҟьа цәҩажәқәеи, аиҳараӡак зқьышықәсала зҽеиҭазымкуа аҳауеи уҳәа
адунеи ианӡаахьоу агыгшәыг иахьагьы ирхыхьчага ӷәӷәаны иҟоуп. Уаҩытәыҩса ишьапы злеимыргылац, иҵыхәаԥҵәарадоу абнаршәыратә ҭыԥқәа рацәаӡоуп. Абнаршәыра иагәылсуа ӡиаск уаваланы уламлозар, агәахьы узылалом, узылалаӡозаргьы ашоура уахәаҽуеит, мамзаргьы агыгшәыг, ахәаҷамаҷа урфоит.
Ажәакала, атропикатә бнара зшьапы нылазмыргылацкәа инылазыргылаз, ахаан хашҭра зқәым ҩ-гәахәарак изаанхауеит. Актәи — иршанхагоу абна аԥсабареи, еижәхашьшьыла еилагылоу аҵла ҭуӷанқәеи уҳәа иҭынчроу ҳҭынраха данрылаԥшуа. Усҟан игәы иаанагоит џьанаҭ дақәшәазшәа. Аҩбатәи – ахагахара изааины, уи џьаҳаным иаҵәара аҟынтәи иԥсы аниго амш. Сыбла ихгылоуп, хашҭра зқәым сахьаны, раԥхьа ари «џьанаҭ иаҵәара» салазырԥшыз «Адигени», «Адигени» аҟны знык сааӡаны сыԥсындаз ҳәа саныццакуаз... Ахаан мрахәага ыҵамԥхацт абнара, аҵиаақәа зегьы алашарахь икылсырц аибахәрра иаҿуп. Аҵла ҭоуӷанқәа рымаха-шьахақәа еилаԥаҭаны, иԥҭеиқәараха иахьахатәоу, рыҵаҟа изаҟаразаалак ԥшак, ҳауак ныҵасырцу? Мап. Иҭахәаҽу ашоура ишьҭнахуа ахылҩа-ԥсылҩа иӡха, еихсыӷьра зқәымкәаны бӷьык аҟнытә бӷьык ахь ииасуа, аҵәаԥ-саԥҳәа алеира иаҿуп. Ашәаԥыџьаԥ, адгьыл, иахьабалак — аҵытәа, аҵыҭәа, аҵыҭәа. Акәыкәбааи иареи рыфҩыцәгьа уаргылом. Есымша уныҟәалароуп акәымзар, џьара уааԥшыр — уаӷеимшхара! Иахьабалак — ацәаакыра, абаара, абаара. Уԥсы ахьынеиҭоукша узыԥшааӡаргьы — амықәшәатә. Ашьха сса, ашхырцәаӷь улақәа тырхуеит. Аиҳараӡак ашышкамс. Урҭ лауқәпапаны, ужьы иацҳауа, уфара иналагоит. Ус, ихжәахьоу ҵла наак улымҳа надукылар, ашьап гәаҩараҿ ажжы зыхга еибафеибаго ашышкамс улымҳа ҭырҟьоит. Урҭ ӡхыҵраны, рыбжьы гәыҭҟьагаха ианҵыслак, рымҩаҿ ирԥынгыло зыԥсы ҭоу акгьы аанрыжьуам. Абынҳәақәеи амшәқәеи уҳәа агыгшәыгқәа ианрықәпапалак, аҵыхәтәантәиқәа рыԥсы еиқәдырхарц ихәаазааны, абақ-сақҳәа аӡиасқәа рыҽрыларыжьуеит. Аха уаҟа имлашьуа иҭоу
агәылшьапқәеи егьырҭ алаламбатәқәеи аҟаԥы-сыԥыҳәа илрыцрасны илыхәӡаадырҵәиуеит, минуҭқәак рышьҭахь хыхь ашьа ҩыхшәылоит. Ҳаӷоу-саӷоу дызлалаша атропикатә бнаршәыра! Аҵыс сса ракәу, аӷламқәа ракәу, ашьаӡа иазыгәшьуа аԥсаатә ҟырқәа уҳәару, зхы шьҭкәыцәаа, зышҳам бџьару аҳәазақәа уҳәару, узфо, узкуа иудыруеи! Шаҟа хкы, шаҟа! Урҭ зегьы рыхьӡқәа сара сакәым, азоологцәа ирыздыррым. Уназкьысыр уназдыԥсыло аҵла шҳамқәаҵәҟьагьы шаҟа ыҟоузеи!
Урҭ зегьы рхы зланыҟәыргаша, изларыхьчаша иашьҭоуп, зегьы аԥсҭазаара иазықәԥоит. Нышәашьа змам аидыслараҟны аиааира згаз — иаҵахаз иалаҭхаџьуеит. Уԥсы ҭазарц уҭахызар — уқәԥа, аџьунгли азакәан абас иҟоуп.
Урҭ зегьы рызхара ыфаны иҟазар, издыруада иуламкьысыр, аха уара ирзууа ирдыруеи! Аицәшәара, аилибамкаара. Ус акәу, егьыс акәу — ақәԥара, еиҭах ақәԥара!
Сыбла ихгылоит Аԥснытәи ашьхақәа, аԥсҭақәа. Ашьха, арахә рырҳәырҭа уҩеиаанӡа, сныҵымҵӡакәа сыҵандаз ахьуҳәо аккара. Ашәаԥыџьаԥ рыфҩы лаҳа-лаҳауа, аҳауа жәпара маҷар ҿоушәа, узхара ахьузалымфаауа. Урҭ рыҵаҟа, напыла иқәҵоушәа, игәаӷьны ашьац иаҵәара уахьзыламгыло. Ана-ара абахәқәа иркылҵәраа иааиуа аӡыҵәҵәқәа, ҵәык-сықҳәа ишәаԥырҳаԥуа ашьабсҭақәа. Игәырҿыхагаха аԥсаатә-рашәаҳәабжьы ахьеилаԥсо. Зҽыԥсаҟьаны ашәаԥыџьаԥ зҽылазыԥсо амра ашәахәақәа еиуеиԥшым асахьа блахкыгақәа ахьаԥырҵо... Африка, Африка!
Сенегалынтәи Гвинеиа ҳанлеи, мышқәак ҳнаскьаны, абаӷәаза аҭацәра ҳазыԥшны, аокеан ҳахгылан. Хәылԥазыла аԥсыӡкра абзиабаҩцәа реицлабра мҩаԥаагон. Аҵәгәыр шылҭауршәлак, аҟаԥыҳәа акы ламцкласуан. Иааскыз аԥсыӡкыга лҭасмыршәыцкәа, аҟаԥыҳәа ак лацрасны, ажәырқьҳәа иансыха, схырбыкьны амшын саланажьырц егьсыгымхеит. Иҭигарызеишь ҳәа зегь рыхқәа хырҳәҳәаны иԥшуан. Ус аӷба аган
иҩадыҷҷалеит «аԥсуа ҟама» ӷьазӷьазуа. Уи аԥсыӡ-ҟама ац ҵәырқәа ирԥыхьашәаз дзымыччар ҟаларын. Амеханик Бориа иҵәгәыр иаҿалаз аԥсыӡ хәыҷы ҟәыншьо, иаҿихырц ианааникыла, дагьыхәааит, агәараҳәа апалуба длықәҳаит. Азныказы иҟалаз ҳзымдыруа, ҳӡыҩ-ӡыҩӡа ҳааилахеит. Мызкаахыс агәҿыӷь иагахьаз аҳақьым уаҩы дабеиҭаххои умҳәан. Ари аԥсыӡ хәыҷы анааникыла, иахьаанагаз уара идыр, азқәа аҟнытәи аҽыԥҳәа зҿаанархаз агәыр инапы иналаҵәрит.
«Иусырбеит скьысра зеиԥшраз» ҳәа ихыччошәа, иԥаҟьԥаҟьуа иахьиваршәыз, уамырччарц залшомызт.
Ԥсыӡқәак (ԥсыӡқәазар акәхарын) аҵәгәырқәа зыдҳәалаз аџыртә хацқәа ааихырҵәон. Даҽа џьоукых зыҵәгәырқәа аанкыланы, ажәырқь-жәырқьҳәа иааҿыржәаанӡа ухара иаҿызаауан.
Амеханик еиҳабы Иури Алықьса-иԥа аторпедатә катер сахьа змаз акы амаакыра иахырыҩрны, апалуба илықәижьит, аха аҵәгәыр архьанҭага атса иацраҳәаз ыҟаӡамызт. Зхалаҭ шкәакәа ԥхьаршәҭны, заҳәызба цҳафыруа акамбуз иҩнагылаз Анзор икьатеиах ԥҵәо, ӡакы иҟаз Иури итса аԥсыӡ аӷрыхра даҿын. Узыччозар уччала, аха аччара еиҳа шаҟа гәҽанызаара аҭахузеи!
Николаи Николаи-иԥа илакьылакьуа акы ахәныгара даҿын. Сышнахәаԥшыз издырит: шықәсык уажәаԥхьа Сантиаго ҳаԥсыӡкҩцәа убри аҩыза аӡы ианыҩҭырга, атыԥантәиқәа арҵәаа-сырҵәааҳәа еибарҳәҳәеит — ааигәа шәымнеин ҳәа. Уи, Мурена ҳәа изышьҭоу, здаҟам амаҭ шҳам, аӡы иалаҳажьит. Ус шаҟа хкы.
Гвинеиа иамоуп ҵҩа змам аԥсабаратә ресурсқәа. Адгьыл аҿы хыхь иаартны ишьҭоуп абоксит, аиха уҳәа аԥсабаратә малхкқәа. Ақыҭанхамҩа ашьҭыхра алзыршаша аҳауатә ҭагылазаашьа бзиа араҟа иҟоу аҩыза ҽа тәылак измоу маҷуп. Иззыҟаҵо изын адгьыл шықәсык ала ҩба-хԥа ҽаҩра аанашьҭуеит. Абанан, ацитрустә шәырқәа, арахис, ананас, акаҳуа, аманиак, абрынџь, аџьықәреи уҳәа иуҭаххалакгьы иҟамло арбану. Арахә, ашьамаҟа, аԥсаса. Аха шәышықәсала изҭагылаз аколониализм акырӡа ирыцҳахәыз аҷан азыннажьит. Аколониализм иаратәы ҟанаҵон, аха араҟа ааигәа-сигәа аҽазеидымкыло, зынӡак иҵнашәааит.
Гвинеиа ахьыԥшымра мҩахьы икылсижьҭеи адемократиатә партиа — ДПГ (иара уиак ауп партиас иҟаӡоугьы) анхаҩыжәлари (85 процент нхацәоуп) егьырҭ идемократиатәу ауаажәларратә еилазаарақәеи шьаҟас иҟаҵаны, имаҷым атәылан ипрогрессивтәу асоциал-економикатә еиҭакрақәа имҩаԥнагақәахьоу.
Атәылан — адгьыл, абанкқәа, афымцастанциақәа уҳәа акыр атәымтәылатәи ааглыхратә наплакқәа национализациа рызнауит, иаԥнаҵеит ахатәы милаҭтә арбџьар.
Амра анцәылара аԥсра нахкаауа, аха адгьыл анықәгылара сазгәышьуа, албаарҭахь сҿынасхеит. Ана-ара асланқәа реиԥш изза-ззаӡа асқьалақәа ирыдгылаз ҳаӷбақәа еиуеиԥшымыз аидарақәа рықәхра иаҿын. Асқьала иазыԥшыз наскьаны иӡыхгылан.
Абаӷәаза ашҭан ҩышықәса уажәаԥхьа инаагаз ааглыхратә наплакқәа реиқәыршәагатә маҭәахәқәа, атрубақәа уҳәа ажьакца рықәиааны ишьҭаз, снарывс-аарывсуа снеиуан, исзеилкаауамызт усҟан ҳзырццакуаз. Ҳаргылаҩцәа идыргылаз абоксит қәҵага асқьала ҿыц, уажәы аԥхӡы наԥхьаҳәо, кылҷмылҷқәак иагыз рынагӡара иаҿын. Абыб ҟаԥшь харчыла иааиуаз Газ — 69 анаасывала, ажыжә арган, аҽышьҭарҟацаны иаанҿасит. Уи иааҭыҵыз арԥыс, ибырфын хахәы цәаԥшь ԥхьаҳәаны, илақәа ихаччо, инапы аҿааирхеит:
— Иван.
— Шамиль! — сҳәеит, инапсыргәыҵа ҟьаҟьа ду иланшәалаз снапы ирхәашаанӡа импыҵхуа!
— Сшәыҳәарц сышәзааит, мап сцәышәымкуазар! — ижә аҿша аризшәа дычча-ччон.
— Иҳалшо акы акәзар, ҳахиоуп, — наиаҭаскит.
— Сыуаажәлар кинок иахәамԥшижьҭеи акрааҵуеит...
— Акиносахьақәоу? Уи имариақәоу реиҳа имариоу усуп! — снихыхәмарын, ижәҩахыр ҟьаҟьа снас-насит.
— Иҭабуп, ашьыжь ишәықәсыршәоит! — дышхырхәа-хырхәоз имашьына дынҭалеит.
Уи Конакри азааигәара Киндиа араион «Абокситргылара» аус зуаз ҳаргылаҩцәа дреиуан. Уаҟа шықәсык 2,— О, здравствуите Чиф!— Одесса хорошо! — ҿааиҭит уи данаасыдгыла, инапсыргәыҵа цәҩажь аҿаархо.
— Аа, Аҳмед џьан, здравствуите, — Аҳмед ихьӡ наҟ иацқәаз рацәан, аха урҭ зегьы сгәалашәомызт, ҳнапқәа ааимаҳхит. Уи Одесса амедицинатә институт дҭан, акырынтә ҳаиқәшәақәахьан.
— Иҟоузеи, ишәыԥсҭазаашьоузеи, Аҳмед? — ижәҩа снапы наҵыздан, ҳаицәажәо, аӷбақәа ҳнарывс-аарыв-суа, абаӷәаза аҭыҵырҭа шыҟаз ҳҿынаҳхеит.
— Ҳашԥаҟаху, — иблагәқәа раз-разӡа, — ҳхы хаԥшәмацәоуп, иҳацхраауа шәрацәаҩуп... — Иаразнак ихы-иҿы аҽыԥҳәа аҽааиҭанакын, — Урыстәыла ҿыц аниз ишԥаҟаз, иахьа ишԥаҟоу?
— Усҟан Урыстәыла иаԥырхагахоз рыда, цхыраарак азҭоз ҳәа аӡәгьы дыҟамызт адунеи аҿы, — назгәасҭеит. Аҳмед, сажәақәа шьақәырӷәӷәо ихы наирҵысы-наирҵысын: — Изааӡарызеи, — иҳәеит уи, ҵаҟа дыԥшуа, — аџьажәлар зыԥсҭазаара аиӷьхара аганахьала иахьа имаҷым аиҭасрақәа шыҟоугьы, макьаназы акырӡа аекономикатә еиҵахара ӷәӷәаны иҳамоуп. Ишудыруа, — ихы ҩышьҭихын, — аекономика иадҳәалоу рацәоуп, —
4 Чиф — анг. бызшә. — аначальник.
даҿын ацәажәара уи, заԥхьаҟа аԥеиԥш лаша збоз ауаҩ.
Аҳмед францыз, англыз уҳәа, иааҳԥылалакгьы доусы дара рбызшәақәа рыла драцәажәон.
— Ҳазтәызтәыз ибызшәа ҳамҵар ҳабацоз, ҳааиижьҭеи хәуроуп ҳазҭаз, иагьаҩы ҳаигәыдырҵахьан, — иҳәеит арсҟатәи бызшәа абоуҵеи ҳәа саниазҵаа, иблақәа ҭырхаха днасҿаԥшын. — Ажәакала, ҳбызшәада егьырҭ зегьы здыруеит, — нациҵеит дԥышәырччо. Аиашазы, сара исызцәырымгеит акәымзар, аԥсшәа аацәырызгар, аԥсышәала сацәажәара далагар ҟаларын.
Ашҭа аҵыхәан зшьапы еишьклаԥсаны, ацәама иркыз аласбақәа реиԥш, рымгәацәа кылҵыҵқәа ҳәаҟьа-ҳәаҟьаӡа еилатәаз ахәыҷқәа ҳанынрывала, «здравствуи, как тебя звать» ҳәа рыбжьқәа ааилдыргеит.
Сџьыба иҭаԥсаз аконфеҭқәа анааҭызга, уи акәын даргьы ззыԥшыз, «спасибо», «спасибо» ҳәа иҩаҵибаҳәан, акәытқәа арыц анырыҟәшәо еиԥш, али-ԥси рыбжьара снапсыргәыҵа анҭадырцәы, ҳнарывсны ҳҿынаҳхеит. Аиашазы, Аҳмед ишиҳәаз еиԥш, урҭ аԥсҭазаара убысҟак рыбз аҟәаҟәа ԥнаҵәахьеит, иаараҳаз абызшәа аҟаԥыҳәа ирҵартә еиԥш.
Абаӷәаза агәашә илагылаз асолдаҭцәа ҳнарывсын, Сеибо ҳәа изышьҭоу ҩ-ҵла туӷанк ҳнарыҵалеит. Урҭ атропикатә цәаакыра зыԥсадгьылу аҵлақәа ршьапы ажәпара жәаҩык рнапқәа акәшарымызт. Иҭӷәыхаа-ҭӷәыхаа илашьҭыз рда шәпақәа рҭаҩаҿарақәа аҽыуаҩ иҽрыбжьеиҵәахрын. Рдацқәа лакьылакьуа, 60 метр инеиҳаны адгьыл рҽамардоит. Уи азоуп имшәа-имырҳа, рымахә-шьахәқәа рҽеиужьны изгылоугьы.
— Акрааҵуеит, уажәаԥхьа зны саныҟаз арҭ аҵлақәа рымҵан ауаа рацәаҩын, базарын, — аҵлақәа иџьашьаны схы раҳаны срыҵаԥшуан.
— Ааи, араҟа «арынок еиқәаҵәа» ыҟан, — днақәшаҳаҭхеит.
— Нас иабацеи уи «арынок еиқәаҵәа»
Ишызбоз даалакҩакит Аҳмед, ак шысцәиҵәахуаз мҩашьо.
— Изуцәызӡарызеи, — дналагеит уи, — араҟа амилаҭ хкы еилоу рацәаӡоуп. Ҳара, — дааччан, — африкаа зегьы хаиԥшушәа убоит ԥшрала, аха аетникатә гәыԥқәа — Фульбе, Малине, Сусу уҳәа шаҟа жәлахкы уҳәари. Урҭ реиҳараҩык мсылманцәа-суннитцәоуп, зха имаҷҩым еиуеиԥшым зхатәы адинхаҵарақәа змоу. Аҩада, атәыла агәахьтәи жәлакы, рҵас бааԥс иахҟьаны, имҩаԥыргаз ацәгьара еиҿызкааз жәаҩыуаак абраҟа икнаҳаны иршьит, уи аҩыза ҟазҵаз рзы ибжьаганы иҟаларц.
— Иарбан ҵас бааԥсу икнаҳан иршьыртә еиԥш имҩаԥыргаз? — снаиазҵааит иџьашьаны. Уи сара издыруаны сыҽхырҵаауазу, исзымдырҵәҟьозу еиликаарц иҭахызшәа дҩасҿаԥшит.
— Убарҭ ирылҵны, — дналагеит Аҳмед, — аминистрра аҟнынӡа инеиз аӡәы, дызлыҵыз иуаажәлар ибарц дахьнеиз...
— Дырфама?! — снахлафит.
— Аиеи, — сажәа алгаха сымҭакәа инышьақәирӷәӷәеит. Иаасцәымыӷхеит, аиашазы.
— Нас уажәы иҟаӡами? — сцәа сҭыхьҭшьаауа снаиазҵааит.
— Иарбан? — дшанханы дсыхәаԥшуа,—умшәааит, — ихаԥыц ҟәашқәа аацәыҵыџьџьеит.
— Арынок еиқәаҵәа.
— Аа, уи ыҟамкәа, иҟоуп.
— Нас, уара угәы зызҩазеи?! — ҳшеилибакааз иадырганы ҳааибарччашәа ныҟаҳҵеит, аха сгәы хьу-хьууа исыхьуан, знык наҟ ҳнарыҵҵындаз арҭ аҵлақәа ҳәа.
— Ирацәоуп ҳҿаԥхьа ишьҭоу апроблема хадақәа. Урҭ ируакуп аинфекциатә, еиҳараӡак авенерологиатә чымазара ҿкы бааԥсқәа рыхәшәтәра, ажәлар аџьаус ралархәра, амалеимҵәаҩцәа рҭыԥ рықәҵара, — даҿын аиқәыԥхьаӡара Аҳмед.
— Аиашазы, — дааҭгылан, — иахьа ныҳәоуп ҳара ҳзы, — иҳәеит иаалырҟьаны.
— Иҟоуи? Октиабр 2-нӡа 15-ҟа мшы бжьоуп, — сҳәеит, 1958 шықәса инаркны ари аҽны шмилаҭтә ныҳәоу дырны.
— Уи акәым, иахьа арадиодырраҭара шәазыӡымӡырҩӡеи? Гвинеиеи (Бисау) Португалиеи еинаалеит. Урҭ аҩтәылак реиҳабыра злеиқәшаҳаҭхаз ала адырраҭара ыҟан. Урҭ рҵыхәала, ҳара ҳапроблемақәа маҷызшәа 1970 шықәсаахыс аибашьраамҭа ҳҭагылан. Португалиатәи аколонизаторцәа Гвинеиа (Бисау) аҟнытәи акырынтә бџьаршьҭыхла апровокациақәа ҳзыҟарҵақәахьан. Иара уи ашықәсан ноиабр 22 аҽны Португалиа иаахәаны иамаз Гвинеиатәи аконтрреволиуционерцәа емигрантцәа, Португалиатәи армчқәа рыцхыраарала, бџьармцала иақәлеит Гвинеиа. Ақәылаҩцәа азныказы ирымпыҵархалеит арадиостанциа, Секу Туре аԥхынтәи ирезиденциа, аеропорт, Гвинеиа (Бисау) амилаҭ-хакәиҭратә ҵысра аштаб зыҩназ ахыбра уҳәа акры...
Гвинеиа (Бисау) апортугалцәа иаадыртит 1434 шықәсазы. Уи инаркны, Африкатәи аџьажәлар зегьы реиԥш, ампыҵахалаҩцәа ирҿагыланы ақәԥара есымшааира аҽырҭбаара иалагеит, егьырҭ аколониатә тәылақәа рҟнеиԥш, аҩбатәи адунеитә еибашьра ианалга ашьҭахь. Аҳмед иасҳәеит араҟа аибашьратә еидыслара знык аҟара сшақәшәахьаз.
— О, усҟан акыр ҳуадаҩхон ииасны ицоз Асовет флот Конакри ԥсшьара иаанҿасны иҟамызҭгьы.
— Ишеиқәшәазоуп уамашәа иубаша!
— Аиеиҵәҟьа! — иааџьеишьеит Аҳмед.
— Ишԥаҟаҳҵари, ахақәиҭра азықәԥаҩцәа, аиаша адгылаҩцәа рыцхыраара ҳуалԥшьакәа ируакуп, — изқәа снас-насит. — Излоуҳәаз ала, Аҳмед, арҭ аҩ-тәылак реимабзиахара уажәшьҭа шәарҭ аҭынч нхаратә ҳауа цқьа шәызнарҵысуеит, ус ами?
— О, ҳәарас иаҭахузеи! Уажәшьҭа абжьагьылдыз-аашьаҩцәеи, аимҵәаҩцәеи уҳәа рышҟа ҳабџьар наҳархап. Иумбои шаҟа «ченџь», «ченџь» ҳәа шәыбӷа иадгьыжьыло?
Аиашазы, Африкеи, Азиеи, Алаҭын Америкеи ртәылақәа ирзеиԥшу чмазароуп ари «ченџь». Уи аԥсҭазаара бзиа иахылымҿиаазар акәхап.
— Лассы-лассы сыбла ихгылоит Александриатәи хҭыск, — сҳәеит Аҳмед схы наиқәкны.
— Иарбану? — дҵааит дназҿлымҳаны.
— Ҳамшынуаҩык абаӷәаза дҭаланы дшааиуаз, зыхәда автомат хшьны игылаз асолдаҭ данааивала, «сапун ченџь», «сапун ченџь» ҳәа дишьҭалеит. Амшынуаҩ дыхәмаруашәа, ма далеиҟәицарц, ишакәхалак, уабџьар суҭозар, сапын ҟырак усҭауеит иҳәеит. Асолдаҭ иавтомат ихәда ахыхра даналага, амшынуаҩ дшәан дыҩт. Егьи ҩ-сапын ҟырак, ҩ-сапын ҟырак ҳәа иқәҿиҭуан. Аӡә сапын ҟырак уцриҟьар, «арынок еиқәаҵәа» аҟны ишьҭаҵаны, амра игәыҵаш, исҭиуеит ҳәа аҽнынтәарак даваианы дыцәазаауеит.
Аҳмед дук иџьеимшьаӡеит, — уи аҩыза ами араагьы иҟоу, — неиҳәеит аҟароуп.
— Аашьаҩык изкны Мадагаскар францыз фермерк иаҳзеиҭеиҳәаз уазыӡырҩырц уҭахӡами?
— Аашьаҩцәа араҟа ҳархыҩрны ҳкаҳауеит, аха ҳа ҳтәқәеи дареи еиԥшызушь, сузыӡырҩуеит, — даахәмарит.
— Абанан ахала иҿыҩрны сҿы ианҭаҳауа ҳәа зламгәа ҭаҿаҳәаны, амра згәыҵашуа иаҵаиаз санынивала, — иҳәеит афранцыз,—уанаџьалбеит, узҵаиоу абанан ҭааны абазарахь иугар, аԥара умырҳари ҳәа иасҳәеит.
— Уи ашьҭахь? — дҵааит знапқәа зхы иаҵаҵаны иҵаиаз.
— Уи ашьҭахь, уи иаҭнухуа ала маланыҟәак ааухәар, абанан алоугалап, аԥара алоурҳалап.
— Уи ашьҭахь? — дҵаахт дымқәацаӡо дшышьҭаз.
— Амаланыҟәала мотоциклк злааухәаша урҳап. Нас уи ала ашәыр рацәаны иугалап...
— Уи ашьҭахь? — имырхьаацәаӡакәа деиҭаҵаахт.
— Уи машьынак ахә алаурҳап...
— Уи ашьҭахь?
— Уи ашьҭахь, уи амашьынала ашәыр ду икажьу науга-ҩаугалар, аԥара рацәаны иумырҳари!
— Уи ашьҭахь? — илақәа неиқәмырҟәысӡакәа дыԥшуан.
— Амал ду анурҳалак ҭынч, ишуҭаху утәаны, унаҳәы-ааҳәуа, уԥсы ушьалап.
— Ыы, нас, уажәы сызҿу арбану? — иҳәан, ишьҭахь наиеирханы, днаҳәны днышьҭалеит.
— Ақәнагаҵәҟьа изиуит, — ҳааибарччеит, аха Аҳмед дааиҭашәан, — изимҳәари ҳмал иарцәыцәыз афермер, — нациҵеит.
— Аҳмед, ииашоума, жәаха «ченџьистк» ак сеиҳәан?
— Иарбан, длафҳәаҩымкәа дыҟам! — даахыхәмарит уи.
— Длафҳәаҩыҵәҟьан! — иазгәасҭеит. — Шьыжьымҭанк асқьалахьы санылбаа даасыдгылан, «Чиф», ашоураха укаиута хьшәашәа уҩнатәаны уԥсы ушьалар, ҳара ҭынч еришь-веришьк ныҟаҳҵалон, — иҳәеит уи, ижәҩахыр иқәтәаз амаамын хәыҷы азқәа шьышьуа.
– Ыы, сара аӡәыр сиԥырхагоума? — саахәмаршәа снаиазҵааит.
— Мап, аха, — дааҳәыцымыцшәа, — шаҟаҩ ахәыҷқәа умада? — иаалырҟьаны дсазҵааит уи.
— Уара? – изҵаара зҵаарала иԥысҟеит.
— Сароу? 6-ҩык ахәыҷқәа х-ҩык аҳәсақәа рыҟнынтә. Аԥара сызхом, даҽа ҩыџьа аазгароуп, — иҳәеит иц ҟәашқәа цәыҵырџьџьо.
— Ирзууазеи усҟатәи аҳәса?!
— Аллаҳ изин ыҟоуп, изырзызымуазеи! — иҳәеит.
— Аллаҳ изин ыҟаҵәҟьоуп, аха уажәшьҭа аиҳабыра рзин ыҟам акәымзар, — иҳәеит Аҳмед дԥышәырччо.
— Уи шԥа?
— Аӡә лыда аԥҳәысаагара аиҳабыра қәҵарала аҵыхәа ԥырҵәеит. Амала, — иблақәа ҩеихаччан, — уи аҩыза апроект апрезидент иширхиаз здырыз дара аиҳабыра, ишьақәдырӷәӷәаанӡа рыплан, аллаҳ изқәиҭитәыз нарыгӡеит, насоуп ианышьақәдырӷәӷәа!
Ҳааибарччеит.
Аҳмед дааныжьны, абаӷәаза сҭаланы снеиуан. Снеиуан, «ченџь», «ченџь» ҳәа иаасԥылалакгьы аасыдгыло. Сыԥшызар, ҳаӷба ааигәара автобус хәыҷы «рафик»
адгылан. Уи аԥхьа, ҳауаажәлар нарылаҵаны, гәыԥҩык еилагылан. Иҟалазеишь ҳәа сшьаҿақәа насырласит. Акаԥдан, сшибаз еиԥш даарылҵын, дыццакы-ццакуа сышҟа иҿааихеит.
— Бзиароу, Николаи Николаи-иԥа? — ҳааиԥылаанӡа снахыццакны.
— Абзиара абаҟоу, амшынтә артә флот акомандаҟаҵаҩ дҳаԥхьеит, — иҳәеит сажәа алгаха сымҭакәа.
— Шәареи ҳареи ҳажәларқәа реиҩызареи реимабзиареи аҭагылазаашьаҟны сақәгәыӷуамызт, — зыџьымшьқәеи зхахәи рыбжьара зылахь хазы иалкаамыз, иҩылгәыгәыз иџьымшьқәа еимархәланы, ацәажәара дналагеит еилаҩа-еилаԥсы астол иахагылаз ауаҩаса. — Иахьак, — иҳәеит уи, — хә-минуҭк инареиҳаны прожекторла аокеан ахь дырраҭарак шәыӷба аҟнынтәи аӡә даҿын. Уи еилаҳкаанӡа шәуаӡәк араҟа даанҿасуеит, — нышьақәирӷәӷәеит уи амшын адмирал.
— Мап, уи аҩыза ҟалашьа амам. Ари амал злашәзаааҳгаз атанкер хәҳахәҭга ӷбоуп, шәҳәаахьшьцәа џьара акы иацәхҩашьалазар акәхап...
— Ҟалашьа амоума! Сара сымшынуаа рыгәра згоит, — иҳәеит иҽырҟасаны. — Ажәакала, — иҽыҩеиҵыхуа, — сара ҳаиҳабыра адырра рысҭоит, — шәара — шәтәыла ахаҭарнакцәа, — иажәа аахиркәшеит. Минуҭқәак рышьҭахь ҳпосольство аҟны ҳтәан, иҳахьыз ҳзымдыруа!
Аиашазы, урҭ аҳәаахьшьцәа иахатәи амацәыс иацәхҩашьалазаргьы, Рыԥсадгьыл аҿаԥхьа руалԥшьа анагӡашьа, ргәырҽанызаашьа џьашьатәын.
Адырҩаҽны, ацәылашара ҳаҵагыланы, аԥҭа еишьылӡа изхатәаз асқьала ҳадҵны, аокеан гәрым ду ацәқәырԥақәа еиҩырссо ҳанхылеит.
Ҳамҩа шьҭан Констанцаҟа...
Атлантика иаркараз ҳаишәара-еиҵараха, адгьыл анықәс-аақәсра ҳахыццауа, абаӷәаза ҳаҩҭыҵит. Ҳахьыҩҭшәаҵәҟьаз, иҩаҳхыкны иаанҿасыз автобус
ашәқәа шааимҟьаз, ҳәсеи хацәеи агәгәаҳәа илҭибаҳәан, аҟәара шыҟаз рҿылархеит.
Автобус иҭахәаҽны иамаз абжьы, знык ахақәиҭра анаиоу, аҳауаҿы аԥсабара арцәажәон.
— Абарҭ ахьыҟазаалак ҳадгьылҿацәаҿтәиқәоуп! — назгәеиҭеит сҩыза Анзор дыхәмаруа.
Иҳавибаҳәа изыҩналаз аквариум ҭбааҭыцә ҳрышьҭахх ҳныҩналеит. Аԥсыӡқәа шәаҟьаны рҽырҵәаххьан.
— Маҟәала-а, уии, — ҳәа ҿыҭуа иааҳавалаз, аԥҳәыс шәпа-жәпа шәабанӡатәиқәоу ҳәа ҳналазҵааит, дшааҳаманшәалахаз еиԥшҵәҟьа.
— Қарҭтәқәоуп, — наҳаҭалкит дҿамҟәо. Ҭенгиз, Ҭагәшьа ҳәа еиқәҿыҭуа, ирҿамҟәоз ажвачкақәа рцәажәара иаԥырхагаӡамкәа, илдәылеибаҳәан, равтобус шыҟаз рҿынархеит.
Ааигәа зуаажәлар зымбацыз ҳаблақәа ҭырхаха, иҳазгәакьаз абжьы зҭыҩуа ицоз автобус ҳабла иныҵабаанӡа ҳашьклаԥшуан гәыблыла. Ҳгылан иаалырҟьаны «Мраҭашәарахьтәи акультура» знырыз ҳтуристцәа рыбжьы «хаа» ҳазыӡырҩуа. Уи хыхь, Римтәи апоет Овиди Назон ибаҟахьы ҳанхалагьы, аҳауажәпара еимыцҟьаа иааҩуан, иааҩуан изгоз автобус хара ақалақь ишалҵхьазгьы. Актәи ашәышықәсазы, ҳера аан, Амшын Еиқәа аҟәарахьы иахгаз (ақалақь Тома ҳәа изышьҭаз, уажәтәи Констанца) Овиди Назон ибаҟа зҭагылаз лбаҳча ыҵнарцәажәаауан арадио абжьы... Ажәҩан акалҭ цәышӡа ашәаԥшь наҵалон, наҟ Амшын Еиқәа ҳанынагәылалоз.
Баҭым ҳауаажәлар ԥшын, ҳцон Баҭымҟа!
Ари амш «Актау» хашҭра зқәым арыцхәқәа ируакын, уи аԥсҭазааратә ҭоурых ианхалартә иҟан. Ашарԥы-еҵәа иаҵагыланы абаӷәаза ианынҭалоз, аусбарҭа ашьапы ишнықәгылара иқәгылахьан, иқәгылан зшьамхы инанагоз зегьы, аҟәшақәа реиҳабацәа, русзуҩцәа аӡәыр даанхану! Иажәҵоуп «Актау», «Актау» аиқәыршәарахь!
Еиқәыршәатәуп ҵыс хшыла, аашар — Кубаҟа. Кубаҟа — шықәсыбжак инеиҳаны! Уажәы иадумгалаз нас иаарту амшын иунаҭом, иунаҭом аокеан акгьы, уи ауаҩытәыҩса ҳаԥхьаҟатәи игәыӷрақәа зыдҳәалоу аокеан. Еилыхароуп. Акы ргалап, акы ааргалап, аӡә дцалап, аӡә даалап... Ҩба-хԥа мза зҭаацәа ирықәымшәацыз амшынуаа, ирзыԥшыз рыҳәсақәа рыдтәалаха, рацәажәаха змада. Рхахәы амца ацразар ирзырцәарым!.. Итәаз акаиутақәа рҟны иԥшны! Мла иакуам, хьҭа иакуам, ирҭахузеи уаҳа!..
— Знык уаатәар ҟамлари?
— Саҟара изҭахыда! — инеимырдоит ажәақәа. Иныбжьаршәшәа анатәаха наиаӡаргьы, асҟак еиқәҵәашахьоу ацәажәараҵәҟьа илшарым.
Закә рыцҳароузеи! Аӡә дцеит шуҳәо, даҽаӡәы... Еҳ гәышьа, уҳәаанӡа, егьи ашә даахыҵуеит — ус змоугьы, измамгьы.
...Амра леин амшын илхықәгылон, абаӷәаза иҭалан «Волга» еиқәаҵәақәа инеиуаз «Актау» ианладыххылоз. Закәытә лахьынҵа шкәакәоузеи «Актау» иаԥеиԥшыз. Аеҵәа кыдшәаны уи акәа иҭашәараны иҟамызт узҳәарым. Аӷбахь ихалон Аҷаратәи аиҳабыра. Николаи Николаи-иԥеи сареи ахаларҭа ҳҽеидыԥсаланы ҳаҿагылан, иҳадҳкылон, мап, ҳарԥылон аиҳабыра.
— Ушԥаԥылеи Кубаҟа ацара?! — днахыхәмаршәа днасазҵааит апартком амаӡаныҟәгаҩ.
— Сеигәырӷьаны! — наиаҭаскит ахәыцра сызлаз сыҽналганы.
Аиашаҵәҟьа, Кәбаҟа ацара схы иҭамкәа, сгәы иҭамкәа иансаҳа сеигәырӷьаҵәҟьеит. Сыбла иаахгылеит Кубатәи аҩызцәа, аиԥыларақәа. Уажәы снеиуеит, аӷьараҳәа аԥшәмара аанкыло, сжәытә хаҭарнакха.
Иара дысҿаԥшуан цас цәажәаразу, исҳәаз ҵабыргыцәҟьазу еиликаарц. Уи сҿаԥшылара гәҩарак инамҭо дыҟамызт. Уаанӡа Николаи Николаи-иԥагьы дсазҵаахьан — ас усымбац, бзиароу ҳәа. Сылахь еиқәын, исынсырԥшрым ҳәа сшаҿызгьы. Еиқәнаҵон исзымҵәахуа, иҵәымыӷха сгәы иналакьакьоз хьаак.
Аха уажәы амҩа аҿаԥхьа исҳәеит ҳәа сеилкаахауоу? Схәыцуан. Мап, уи рыдыркылоит даҽакала. Уажәшьҭа ихьшәацәан аҭагылазаашьа аԥсахразы. Иаамҭамызт.
Сыла акы абаҵәҟьомызт, сахәаҽуан сыԥшәма исзаалгаз ажәабжь — сан лгәамбзиара. Аха гәыӷра хәыҷык сгәы анаӡараҿ, ахәышҭаара иҿҳәаршәу акәиц еиԥш, ицәыҵалацәҟәуан — Анатоли Алықьса-иԥа сшынаиманшәалахалак сыгәҭыха аниаҳәара. Агәра згон сшеиликаауаз ала. Акыс — иҟан дызласыцхраашаз... «Актау» аштат аҟны иҟоу акапитан актәи ихаҭыԥуаҩ уажәы Куба дыҟан. Уии ҳареи амҩахь ҳаиқәшәоит, мамзаргьы Куба ишыҟоу ҳнеиуеит. Абри аҽеиҭныԥсахлара заҵәыкоуп гәыӷырҭас иаанханы иҟоу, уаҳа даҽакы збом. Уи зегь реиҳа иманшәалоу акоуп иаарласны сан лбара сынасыԥзар.
— Уаныҟам уҟам, уаныҟоу усыдтәалазарц сҭахуп! — исаҳауан лажәақәа, аҵыхәтәан санаауаз иҭазҩыз лажәақәа. Иабаздыруаз ишҵыхәтәантәихоз. Исгәазырԥхазеи, мшәан, уи лыбжьы амагнитофон аҭаҩра! Ҭынч ҟыҟдаҿыҟда анлыдтәалара, лацәажәара... Аҵх акыр инеихьан. Акыр моу, арбаӷьқәа шахәоз аҿыҭра иаҿын, ҳасасцәа агыларахь рхы анынадырхоз. Абар, аашар ҳаргьы ҳамҩа ҳнықәлашт, уажәы ианиасымҳәа, нас ианба. Снаидтәалеит Анатоли Алықьса-иԥа. Иара уаацәҟьа инареиҳәеит «Клаипедеи» ҳареи ҳшааиқәшәалак, Брееви сареи ҳҽеиҭнаҳаԥсахларц.
— Амала, — иҳәеит акаԥдан ихы наиқәикын, — аокеан аҟны машәырк ҟашәымҵан...
— Еилкаауп, — наиаҭеикит Николаи Николаи-иԥа. Иаразнак исхатәаз анаҟә, исхарԥаз акаҭа аӡәы дҩаханы иҩысхиҳәазшәа, сааилгеит сыккаӡа. Снаҵҵит ихьанҭыџьӡа сызҵаз алу. Ахьшәҭҳәа сыҩхалеит, уахь акраамҭа сцара агәырҩа иалаз аԥшәмаԥҳәыс дсыргәырӷьарц.
Амра ԥхашьаԥхаҵо ашьхақәа ианыҩрывҵуаз, «Актау» абжьы Баҭым иалыҩуан — бзиала! Саԥхьа иаақәлеит амшынҵа — Кубатәи амшынҵа.
1974 ш. Октиабр 9
Ҿыц иаҳзаарышьҭыз ахәыҟаҵаҩ (аҩбатәи ахәыҟаҵаҩ) дааныжьны амҩа ҳақәлеит. Аҩи амшыни еимаҭәам.
Октиабр 10
Аҟәара иаркараз амшынуаа ршьара ақәлара иаҿуп. Амшынуаҩ аҟәараҟноуп дахьааԥсо ҳәа ирҳәо агәра згеит. Амш бзиоуп.
Октиабр 11
Ашьыбжьон Босфор ҳанҭалеит. Еилаххаа еилагылоуп рԥырсалқәа лашьҭны США арра-мшынтә флот, Амшын Еиқәахь икылԥшуа, аҩны иҩнарымҵаз алажә еиԥш, рыбз рқьышә инықәшьуа.
Дхалеит алоцман. Дчерқесуп. Дхалеит даӷьуа-дшәиуа агәашә зҽылазыжьыз арра-еибашьыгатә ӷбақәа рзы. — Абарҭ ракәын иҳагыз, — дуаруаруан уи.
Ахәылԥаз акаиута дааҩнашылеит Николаи Николаи-иԥа, иикыз арадиограмма даахо, илахь еиқәыршьшьы.
— Бзиароу!—иааимсхзар, апартком аҟынтәи «Клаипеда» ашҟа аиасра шьақәзырӷәӷәоз радиограмман. Иҩысхалашеит схы-сҿы. Иблақәа ҭырхаха дсыхәаԥшуан, ҳныжьны ацара деигәырӷьеит аанарго.
— Иаанаҳкылап фырџьанк-фырџьанк, гәырӷьаҿҳәашак аҳасабала.
— Мап, уи азы исзыжәуам, — иҳәеит афырџьан аҿаԥхьа мап-чап ззымдыруаз ауаҩ. Даргәаауан дахьаансыжьуаз. Иабеидыруаз сара сгәаҟра, уи сан лгәамбзиаратәы шиасҳәахьазгьы.
Октиабр 15
Елена Микулина лповест ҿыц «Ан Мариа» аԥхьара сшаҿыз — арҵәаа, арҵәаа ааҭнаргеит «Актау». Схы ҩышьҭысхзар, асааҭ 03 ахь аус ауан. Абжьы ақәнаргоу араҟа ҵыԥх иҭахаз «Алагир», Тунис ахықәан «Алагир», ҳусбарҭа иатәыз аӷба, араҟа францыз ӷбак иаахан иҭахеит.
Аекипаж рыԥсы еиқәдырхеит. Тунисынтәи идәықәҵан Одессаҟа. Срықәшәеит усҟан Одесса. Зыԥсы еиқәхаз зегьы лакәшәа излацәажәоз, изхараз аштурман еиҳабы, ауаа рыԥсы ргарц харԥзаҵәы ашхәақәа ианырҭалоз, иара ичамаданқәа дрыҵазза дахьрыцҭалауазоуп. Аиашазы, илакәҵәҟьоуп ари аҩыза аҟаҵара! Даараӡа ԥсымҭә-ԥхамшьа-намысдак иакәымзар…
Октиабр 16
«Клаипеда» аҟнытәи арадиограмма ҳауит. Иаҳәоит макьана Матанзас ишгылоу, ианықәҵлак адырра шаҳнаҭо...
Иацы амшын бааԥсын, ажәҩан цқьан. Иахьа амшын акырӡа иҭынчуп, аха ажәҩан алаӷырӡ аҿыҵыкәкәоит. Ажәҩан анеилгоу игәыхтыгоуп. Шаҟа сылахь еиқәузеи.
Октиабр 17
Испаниа. 20 сааҭ. Москва 23 сааҭ. Гибралтар ҳҭалеит. Асааҭ 24. Абар Атлантика. Ахьҭа ӷәӷәала исылалеит.
Октиабр 18
Сҭәаны сцоит, аԥхӡы баа сылхәаҭо, ашоура сымаӡам. Ҳҳақьым аҳақьымцәа дреиԥшӡам: даач-маачуеит... Ус дааҩнашылеит аҵәыцак-аҵәыцак аанаҳкылап ҳәа Николаи Николаи-иԥа. Аҵәца скуа сыҟоума. Уи дишьҭагылан Мариа Павел-иԥҳа шьыбжьхьа лыманы.
— Сара уажәыҵәҟьа аҳақьым дыҵсырҟьап, — дцеит Николаи Николаи-иԥа. Слаӡарақәа маҷхо, аԥсҭазаара аинтересқәа сцәыӡуа иалагеит. Сыԥсуара саҟажон, иҩаҵсырззон схы — аԥсыуа гмыгк рымҳәарц: Сан лгәабзиара зеиԥшроу здыруада.
Октиабр 19
Аҵх агәҭа нанҳәа хымпалк ԥыруа скаиута иааҩналеит. Уи алашароуп иаазгаз, аха аокеан ҭалашьца ду иабахыз? Ишааҩнаԥрыз алампочка зҭакнаҳаны схаҿы ихшьыз аҽылҭанаршәит ишызбоз. Ҳаи, анасыԥда —
иҭсырԥраарц сҩеихеит, аха илҭаццышә ицахьан, сгәы лҭыԥсааит. Иаазгазеи, исыдԥсылараны изыҟази? Ашәа сгәы ҭнаҟьаны сышхәыцуаз, ацәа сынҭанагалеит. Мҵәышәк ԥшӡаӡа, ахырҷарада ус амамкәа избоит, аха иҟазҵо дызбом.
— Нан, анҭ ҳгәылацәа ирҭиуа мҵәышә рымазар иааҳхәап, — сан схы налықәкны, сыбжьы насыргеит.
— Аиеи, нан, Еленараагьы, ихәыҷцәоуп акәымзар, ак ҳамоуп рҳәеит, — насаҭалкит сан.
— Ибзиоуп, уигьы ааҳхәап, имыцхәхарым.
— Аиеи, нан, уажәами ажьҭаара ианаамҭоу... — Шаҟа ихааны дызбози, ҳашԥеицәажәоз гәата-бӷата, ацәа салымҵӡакәа саландаз сҳәо, сызхәаҽуаз аимҳәа салнахит акәымзар. Нанҳәа хымпали сыԥхыӡи сышрызхәыцуаз, ҩаԥхьа ацәа сынҭангалеит, аха шьыжьхьа зманы иааҩнашылаз Маша какал сымкыр луамызт. Уи длышьҭагыланы дааиуеит ҳҳақьым Григори Семион-иԥагьы. Уи дламтәацкәа — акаԥдан.
— «Клаипеда» Кубантәи Нидерландҟа ицоит, — иҳәеит, ихы-иҿы ихалашо, сгәабзиара даназҵаа ашьҭахь. Уи иаанагоз ҳамҩакәа хаз-хазуп, уаҳзаанхеит ҳәа акәын.
– Зегь акоуп, ҳаиқәшәартә иҟаҵатәуп, Николаи Николаи-иԥа, ишакәхалак.
Ишызбоз ицәаԥштәхәы неиҭеикит, рыцҳашьарак снимбалакәа дыҟам, сымгьежьыр шамуаз ибазшәа.
— Бзиоуп, хьаас иҟаумҵан, — сыгәшәа неиҳәан дцеит.
Ашьыбжьон схәы зманы иҩхалаз Маша лгәалаҟазаара даараӡа ибзиан.
— Изакәи, Маша, бзиароу?
– «Клаипеда» Аҩадатәи океан ала Европаҟа ицоит.
— Нас бара? Бара бзыргәырӷьои?
— Ҳаиқәшәаӡом!
— Саанхарц бҭахума?
— Нас ишԥа?
— Саргьы, аха схынҳәыроуп, сан…
— Улцәымшәан, акгьы лыхьуам!
Аԥхӡы сықәнаҭәоит ирҩашха.
Октиабр 20
Иахак сыцәа ҭынчмызт, аха ашьыжь заа сгылеит, ауаа ақалақь ахь идәықәҵатәуп, ҳгылоуп Санта-Крус-де-Тенерифе. Сахьынаԥшуа ақалақь иахагылоу ашьхақәа ирҿыганы иҩагоу амҩа Гарԥ аасгәаланаршәеит, абахә иаҿыгоу амҩа чаԥоуп, аха Гарԥтәи абахә ианысшьалеит.
Сыкҿахаӡар аиҳа саалеиҩеип ҳәа, сцеит ақалақь ахь. Ицқьашәқьаӡа аиаҵәара зхашьшьы ишьҭоу Санта-Крус-де-Тенерифе қалақь ԥшӡоуп, уаала иҭәуп: измырҭынчуеи, изтәами ҭынч џьара! Аа, зқьаф ҟаҵаны еибак-еибашьҭуа иҩеиуа, урысшәоума ирҳәо!.. Иҩналеит магазинк шысҳәоз, иаадәылҵит еилаҳәарак кны, иахьаадәылҵыз реилаҳәара рцәеилыҩрын, раԥхьа еицырхашьшьы игылаз амашьына ласқәа руак акапот рҽақәыжьны, иҿарҳәарц иаҿуп, дара ирмашьыноушәа. Иԥсыӡкыҩцәан. Сара ҳауаажәлар — «Актау» аҿтәиқәа сгәы рыздуун. Урҭ ақалақь иҟәбаҟәшәо иахьалаз уреигәырӷьарын.
Октиабр 21
Бзиала, Санта-Крус-де-Тенерифе!.. Иаҳа-иаҳа аԥҭеиқәарақәа ирылаӡуа Тенерифтәи ашьхақәа ааныжьуа, игәрымуаз аокеан ҳагәылалон. Ҳагәылалон аԥшатлакә заҵәы аршәаа иахьасуаз. Уахьыӡырҩлак амузыка, амузыка. Дыҟам магнитофонк аазымхәаз, игон зегьы рзы игәыҟаҵагоу амузыка бжьы.
Ариабжьарак акаруаҭ иашьхьаз, сахьынеиҩеиз сыԥсы снанамго, сымч сылӡааны сыҟоуп. Николаи-иԥа имагнитофон ҳақәныҳәарц ҳаизеит. Исылшом атәара, аха иааг! Изҵыргалак, ҽыҵгак аныҟала, бзиа ишԥарбои арыжәтә мыжда! Иадырбалеи, сукәыхшоуп!
Октиабр 22
Ажәҩан кеикеиуа еилгоуп, ацәқәырԥақәа уаҩ ддыргәамҵыртә иҟам. Ҳаҩнуҵҟатәи аусқәа графикла ишцац ицоит, еилахара ҳамаӡам.
— Аҽыхәшәтәра уҭахӡами? — ҳәа ашьыжь иааҩналаз Николаи Николаи-иԥеи сареи акака аанаҳкылеит, уаҳа сылшомызт, сзақәшаҳаҭымхеит. Санта-Крус-де-Тенерифе агент иаҳзааигаз агазеҭқәа сышрыхәаԥшуаз, деиҭааҩналеит Николаи Николаи-иԥа.
— Иубома угәыла лымшира шазгәалҭаз, 140 шықәса! Уара макьанатә ухьыҭҟәиҭуеит! — октиабр 12 азтәи «Известиа» аасиркит. — Амала, исзеилымкааз, дызмилаҭда? — нациҵеит уи.
— Даԥсыуоуп, аԥсуа цқьа, аԥсуа қыҭа Кәтол иаланхо, Аԥсны ашәаҳәареи акәашареи ретнографиатә ансамбль далоуп, (100 шықәса ирҭысхьоу ауаа ретнографиатә ансамбль.
— Ишԥа! Нас, ус анырҵар!..
— О, уара абзиара ззыҟалаша! Хьфаф даԥсыуоуп рҳәар астатиа автори аредакциеи, Аԥсны хәыҷы Хьфаф ду дланарҟәыр ҳәа иацәшәазар акәхап! — ҳааибарччеит.
— Анҭ илыдныҳәаларц ҽырххыла лашҭа ҭӷәыцәаа иҭалаз абыргцәа?
— Урҭгьы егьырҭгьы аԥсыуаауп, рызегьы аӡәаӡәала издырқәо, зыҩнаҭақәа стәахьоу, зчеиџьыка сфақәахьоу роуп.
— Нас, ус еилырганы ианызар ларгьы лгәы иамыхәарыз!
— Уи ус згәы ԥжәо ԥҳәысым! — ҳааибарччеит. Аԥҭақәа ирыламӡыцыз Тенерифтәи авулкан шьхақәа срыхәаԥшуан гәыблыла, Аԥснытәи ашьхақәа сыблаҿы иааго, урҭ реидкылара шуадаҩугьы.
Сыбла ихгылоуп Мысра. Мысратәи ахьараџьра, абнара. Исаҳауеит маҷар ҿоушәа аҳауа жәпа афҩы ҿацаӡа. Уажәы ауми ахьа ианаамҭоу, унапы ахьынауҟьалак, ахьа цәҟәыншьаны иҟәашӡа ирыҵаԥсоуп. Аԥсаа еибарҷырҷыруа рашәаҳәабжь слымҳа иҭаҩуеит.
Ахьараџьра еимазкуа амшәқәеи абынҳәақәеи, ишәаӡыӡо ажьа кылԥш-кылӡырҩи, згәызҽанызаара ҳараку ашьабысҭақәа нкылԥа-аакылԥо, аттаҳәа саԥхьа ииасуеит сыблақәа еиқәыԥса сахьықәиоу. Абысҟак Аԥсны гәхьаазго сҟамлацызт.
Октиабр 23
Ашырԥазтәи ашәахәақәа иаасҿахәмарыз сызлаз ацәа хаа салырхит. Ааигәа ас сраҳаҭны смыцәацызт.
Сшьапқәа еиласҳәарц саныҩықәтәа иаасгәалашәеит — раԥхьа уарӷьа шьапы еилаҳәала, уарӷьа еимаа ушьаҵала ҳәа, саныхәыҷыз сан исалҳәалоз ажәақәа. Усҟан хәыҷ ҵасла илҳәоз аарҳәны иҟасҵозҭгьы, уажәы лҳәатәы снахыԥом.
— О, гәырӷьаҿҳәаша, гәырӷьаҿҳәаша! — дааҩнашылеит Николаи Николаи-иԥа ихы игәы ақәыбзиаӡаны. — Усгьы ҳаанумыжьыр ууам, «Клаипеда» излаанацҳаз ала, ҳнеиаанӡа иаанхар ҟалап. Еизгала учамадан!.. —Уи сааиргәырӷьеит, аха сгәы аахьоухьоууит, ҳаишьцылеит, ҳхаҵкы кеибамыршәуа аус еицаауеит, акыс, аҷкәынцәа аӡәа-ӡәала исазҵаауеит — ҳаанужьҵәҟьома ҳәа. Афлот аҭыԥантәи акадрқәа шԥаҵагылеи! Раԥхьа «Чкалов» аҟны саннеи, ақырҭқәа аӡәык-ҩыџьак ракәызҭгьы, уажәы 37-ҩык аекипаж иҟоу рахьынтә 16-ҩык қырҭқәоуп, 14-ҩык аурысқәа, 3-ҩык аукраинцәа, нас ҟазахки сареи.
Октиабр 24
Ашырԥазы ахышә сынкылԥшызар, Жениа Седов иаха апалуба зҽықәзыԥсаз аԥсыӡ-ԥырқәа рыҟәшәара даҿын. Уи иаҳәоит атропика ҳшазааигәахаз. Ашьыбжьон 45 градус ишоуран, аҳауа уахәаҽып, ҳаӷеиҭа.
— Аты ахьықәтәоу убома?! — атрубка ибжьы ааҭыҩит акаԥдан цҳа аҟнынтәи ателефон исзасыз Николаи Николаи-иԥа ибжьы. Сыҩхалазар, ахы ҟәазӡа апалуба агәҭаҿтәи аидарашьҭыхгатә кран иқәтәан. Иабаанагеи! Иџьашьатәуп! Иаҳа иааигәоу аҟәара 1500 миль бжьоуп.
— Ари бзиарак иазҳәам, — иқьышә лкылиршьшьит, алақәа ҭшаша, аты зманы иҩхалаз Жениа.
— Удинхаҵаҩызаап!—снаиахәмарит ихәацыхәаԥшьха иҩеицралаз аматрос. — Аԥсаатә ахы иақәиҭзароуп, иҩнакны ирыцҳами, — нацысҵеит.
— Акрыфара, акрыжәра аҭахызар акәхап, аокеан иххалаз, — инаиртәеит Жениа. Аԥсы анаиу, ҵәҩанҵәы ажәҩан ахь ихалеит, нас ҳамҩа иамариашаны, аԥҭеиқәарақәа инарылаӡит. Иџьасшьон ас ирласны, иҳаракны иԥыруаз аты.
— Иаахуеит, иабацои, даҽа ӷбакахьы имҩахымҵыр,— сҳәан слалбааит.
Сымшынҵа сладтәалоны, акаԥдан дааҩнашылеит, амазгәыҭ ақәцә иқәтәаз аты сырбо.
Асааҭ сааҭк шьҭахьҟа ииаган. Москвеи ҳареи уажәшьҭа хә-сааҭк ҳабжьоуп.
Октиабр 25
— Иахьа ицқьаны хәышықәса ҵит скаԥданхеижьҭеи, — дааҩналеит Николаи Николаи-иԥа.
— Иудсныҳәалоит, — иааныскылеит инапы.
— Иҭабуп. Уи ахьӡала ҳлеидтәаларгьы цәгьам.
— Ахәылԥаз, алекциа ашьҭахь!
— Зеиԥшыҟам.
Ахәылԥаз аимадара аначальник Геннади Павел-иԥа иҳаиҳәеит «Клаипеда» ноиабр 1 аҽнынӡа Матанзас ишаанхо. Ҳара ҩба рзы ҳнеиуеит.
Октиабр 26
Даҽа тыкгьы ҳхаԥыруеит, аха макьана амш бзиоуп. Аамҭа даҽа сааҭк шьҭахьҟа ҳнахеит. Москвеи ҳареи ф-сааҭк ҳабжьоуп
Октиабр 27
Закә ԥхыӡ бааԥсузеи, сышьҭра сызхылом, сшьара сықәнарҟьеит. Гарԥ ҳашҭа. Саҳәшьцәа аилыргара иаҿуп
ҳгәара, ҳкәасқьа, — ҳан адунеи лыԥсахит. Ари аҽны аҵыхәтәантәи ԥышәарак сымахуп. Ишԥаҟасҵари?..
– Сеимаақәа сымҳәеи, — сыбжьы ҩҭысцеит. — Уажәыҵәҟьа, — ҩыџьаны амаҵурҭа аҵаҟатәи ашә ала идәылҟьан, саԥхьа иааганы инаргыланы, илсыдтәалеит. Аӡәы цкьа деилырганы дызбом, егьи саҳәшьа еиҳабы лакәхыуп. Сарӷьа шьапы иашьасҵаз аимаа аҵӷа еибасыркуеит ҳәа саҿын, аха исыдтәалоу сылахь ҩеиҵыхны срыхәамԥшӡакәа.
— Сара исыгқәоу сзымдыруа џьушьауоу, уаҳәшьа иукәхшоу, — дналагеит саҳәшьа. Сара схы ҵарҟәыланы, сеимаа аибаркра саҿын.
— Ани, жәаха, уааины сгәыдкыланы уанцоз, уааиреи сгәыдкылареи сшаԥсамыз сзымдыруа џьушьауоу...
Абригьы налҳәеит, снеилууаан, инеимаҭәаны аҵәыуара сналагеит. Аҳәҳәыҳәа исҿыкьаса икаҭәоз сылаӷырӡ, излаҭәоз ашьац иаҵәара кылнаблаауан. Иӷәӷәахаз сыбжьы ацәа аҭҳарцәҳәа саалнахит. Сахьыҟоу-сахьану сзымдыруа, сеилууа ахышә сынкылагылазар, зыҽхырҩрны зҽықәзыжьыз ацәқәырԥа, ашәаҟьа ҟәашӡа, ишаҟьо апалуба иқәын. Ашара иагузеишь ҳәа алашара насыркызар, асааҭ акгьы ҟамлацызт, ашара абаҟоу. Уи анаҩс аҵх ахгара уадаҩын. Сықәиан сгәы аҭҳара-аҭҳара еисуа. Шаҟа хәыцра срылаз здыруада! Араҟа асааҭ 1, аха Аԥсны — ашьыжь аа-сааҭк. Иҟоу здыруада. Аҵх шықәсык ыҟан, ишомызт.
Ишеит. Амш шысхызгаз сгәалашәом. Иабаҟоу «Клаипеда»
Октиабр 28
Саргасстәи амшын ҳанхылеит, ӡбаароушәа, иҭиааз аҵиаа цәҩеижьқәа хтатала.
— Сгәы сыхьуеит, абыржәоуп ушцаҵәҟьоз агәра анызга, — иҳәеит згәы знапы адкыланы иааҩналаз Николаи Николаи-иԥа.
— Избан, иҿыцу акрыҟоума?
— Телефонла ҳаицәажәон «Клаипеда»-еи сареи.
— Нас, нас Бреев аԥсра ахикаауазар акәхап! Абар, уи уажәшьҭа хымз ирықәуп Куба дыҟоуижьҭеи, даҽа 7-8 мза!..
— Аха априказ приказуп — еилдыргаӡом — инарыгӡоит!
— Акымзарак, Николаи Николаи-иԥа! Бреев иаҳагьы деиӷьуп.
— Акәхап! — уаҳа акгьы имҳәеит. Иара Станислав иоуп Одесса раԥхьа Николаи Николаи-иԥеи сареи ҳаибазырдырыз...
Еиҭах ахьҭа сылалахт. Сареимҳәоит сыԥсы сызҭымкаауа.
Издыруада, еимҳәа хәшәык суҭар ҳәа наиасҳәеит Леонид Семен-иԥа.
— Аа, уажәыҵәҟьа, — ҳәа иҿанынеиха, ачча нысҿықәххит. Иаасгәалашәеит, Констанца алоцман схы сыхьуеит аниҳәа, таблетка цырак хынтә ижәтәуп ҳәа ианынаииркыз. Алоцман инарҳәы-аарҳәуа, ииҳәара изымдыруа ишикыз, иршәны икаиршәит. Уи амш ала ацәажәара ҳаман Леонид Семен-иԥеи сареи. Уажәы иҟаиҵаришь шысҳәоз, даакылсит аналгин цырак, ицәеи-ижьы ирыбжьихызшәа, ирхаҷхаҷуа икны. Анцәа улԥха сыҭ! Аокеан хәшәызар иҟаиҵарыз!
Леонид Семен-иԥа амҩа ҳаақәлеижьҭеи длаԥшықәҵаны дсымоуп. Уи шьыжьы инаркны иқәыхәлацәгьаны дыҟан, аха ашьыбжьон какалкра ааигәахо ианалагалак, дхьаԥшкәаԥшуа арҳәцәа ишьҭоушәа, илазарет дныҩнаԥалон. Минуҭқәак рышьҭахь илақәа акакаҷ рыҵаҳәҳәы, ибз иқьышә инықәшьуа, дҿаԥха-ҿаччо дыҩдәылҵуан.
— Леонид Семен-иԥа ирччагатә уаҭах ахь дцеит! — рҳәон аҷкәынцәа хәмаруа. Уажәы даазқәылаз инеимазакны иқәыхәлацәгьаноуп дшыҟоу. Уахь, арччага уаҭах ахь, аныҟәара даҟәыҵит.
— Абыржәоуп ҳанынҵәа, — нарҳәон аҩызцәа алаф илхуа. Хымԥада испирт нҵәеит!
Арыжәтә иашьцылаз иааигхар, иеилкаара иагхозаап ныҟасҵеит, ҽнак хынтә ижәтәуп ҳәа цырак аналгин аасзыркыз, шәышықәсабжа ирҭысхьоу аҳақьым санынаихәаԥш.
Октиабр 29
Ахыза схы хәыҵаҳәҳәаны сышьҭан, сыцәагьы, ҽаамҭанык иузадымкыло, акырӡа ираҳаҭын. Иазууеи, аҵла иалҟьаз амаҭ ицҳауан ҳәа, сынҭахәхәа снацәоны, кырр-кырр ҳәа ателефон абжьы аагеит. Иаашьҭысхызар – аӡәгьы ҿиҭӡом. Аӡәы ицәеилагазаап ныҟасҵеит. Уи инаркны уаҳа аҿы ааиханамкит, сылацәа неихьысшьыцыԥхьаӡа «тырр» шаҳәоз. Сҩагыланы аԥсҟахьы сыҩхалазар, ателефон атрубка ишахәҭоу иқәӡамызт, авахтатә хаҭыԥуаҩ ԥыҭк наиаҳәаны сналбааит. Уаҳа саузышьҭалахуаз. Анхаҩ бзиа шьҭа дгылахьан. Ашьыжь Геннади Павел-иԥа Некрасов, аибадырга аначальник, аҩнынтәи исзааз арадиограмма аасиркит — ҳаибгақәоуп, ухабарк ҟаҵа ҳәа зҳәоз...
«Клаипеда»-еи ҳареи телефонла ҳаицәажәарц ҳаҟан, хзымеицәажәеит. Уи ауп гәамҵрас иҟоу.
Октиабр 30
Аханатә абри азҵаара шьҭыхымзар еиҳа сгәы ҭынчзаарын. Закә гәыԥжәагоузеи — ҳаиқәшәоу ҳаиқәымшәоу? Хаиқәшәаӡаргьы, ари зыҭра иҭҩруа аокеан иҳалнаршарыма аиҭанеиааира. Закә гәырҩоузеи исԥеиԥшыз. Аха ан лыбзиабара? Уи еиҳау, иԥшьоу иарбан бзиабарас иҟоу! Уажәы лыблақәа нҭырпыжы-ааҭырпыжуа, лхи-лымчи еизымхо лиарҭа даӷразар, закә рыцҳароуи. Лыхшыҩ, леилкаара иагымкәа, агәамбзиара даргәаҟуазар, абыржәы аокеан сшазымиааиуа еиԥш, дымчыдаха. Шәышықәса зуаҩра неиламыкшаӡакәа иаазго ақьиа, зажәа хәахәа уаҩы имаҳац, ахәша зҿыҵуаз ан-гәыраз.
Схы сзықәкуам. Гаванаҟа адырра ҟаҳҵеит ноиабр 2 рзы ҳшыҟало, заа иаҭаху ашәҟәқәа еиқәдыршәарц, идырмазеирц Матанзасҟа сызлацо амашьына. Сымаҭәақәа реидкылара салагеит. Атропика ҳагәылалеит. 40 градус шоуроуп, сара сыхьҭшьуеит.
Октиабр 31
Багаматәи адгьылбжьахақәа ҳаргәылалеит, «Клаипеда»-еи ҳареи телефонла ҳаицәажәеит, еибаҳҳәеит Матанзас ҳаиқәшәарц. Ашоура 43 градус ихалахьеит.
Николаи Николаи-иԥеи Иури Алексеи-иԥеи (амеханик еиҳабы) ирыӡбеит саԥхьа ишьҭоу аԥсадгьыл ахь схынҳәра азгәарҭарц. Уажәазы уи еиӷьу ҽыҵга ыҟам. Маҷк рқьаф шааҟалаз иаацәырыргеит урҭ зны Красноводск абылра ишацәцаз. Уи уажәшьҭа ззыӡырҩра цәгьаз ажәабжьын. Усҟак слымҳа ҵнахаахьан. Дара ирымҳәац џьшьа ҳнеидтәала-цыԥхьаӡа иаацәырыргон. Дара рҩыџьагьы Бақәатәқәоуп, еигәылацәоуп, ҩнык еицыҩноуп. Каспиа аус еицыруан, уажәы — араҟа. Арыжәтә азы еиҩыргацәо маҷуп, аха Иури акыр инаԥигоит. Уи акыргьы дықәнакшақәахьеит...
Ноиабр 1
Куба ҳавалеит. Иааџьоушьартә амш бзиоуп. Анаацәылашоз 38 градус ишоурахахьан. Маша сымаҭәақәа лыӡәӡәеит. Саҿуп аҽеилаҳәара, аҽеидкылара.
Ахәылԥазы имҩаԥаагеит аизара, аҵыхәтәантәи аилатәара.
Аҵыхәтәан, абзиаразы ҳәа русуразы ақәҿиарақәа анырзеиӷьасшьа, «Америка ҳааганы ҳнумыжьын»— ааилдыргеит. Саргьы сгәы ааԥшааит.
Ноиабр 2
Ихьанҭаз ашьыжь ашара иаҿын, сҩагылеит сгиуа. Ашьыжь шаҟа ишьыжьы хааузеи, аԥсҭазаарахь исыԥхьоит. Арадио наҿаскын, иаагеит слымҳа зышьцылаз абжьы.
— Куба — пример территорио Либре-де-Америка!
Амузыка, еиҭах — амузыка. Уажәы ҩынтәуп сыӡхыҵуеижьҭеи — ушԥассиру, Куба! Аха уажәы иабаҟоу ԥыхьатәи сгәалаҟазаара. Измада аагылаха. Сан дысзыԥшуп.
Амра хыгьежь ду цыҩцыҩуа, даҽа ԥыҭк аҽыҳаранакыр, икыдыҩрны аокеан аҽылаханажьрашәа, ацԥхьқәа укылырблаауан. Какал анааск, ахәрашәа зныз апластинка наҿасҵан, сназыӡырҩит.
Уи акәын гәыҟажагас исымаз. Ахәрашәа ақырҭуа жәлар рашәақәа иахьрылаз здыруан, инаҿасҵалон. Уи аԥхьа, изныз апластинка аҩыра иақәҩу англыз бызшәала «акырҭуа жәлар рашәақәа» ҳәа аншәа анызба, инаҿасҵан сшазыӡырҩуаз, исзааигәаӡаз мелодиак аацәырҵит. Азныказы исзеилмыргеит, еиҭа наҿасҵазар — «Ахәра хьаа зычҳауа ахаҵа иоуп...» ҳәа иналагеит. Усҟан Дакар ҳгылан. Ун аахыс есышьыжь сназыӡырҩны сусурахь сыҩхалон. Аха иахьа иааныжьны сықәҵуеит.
Абар сгацәа, арҵәаа иҳәҳәо, Матанзас абаӷәаза иҭыҵны иахьааиуа. Иааиуан «Клаипеда», ажьакца аҿыкәкәа. Ҳааигәара ианааи, иларышьҭыз ашхәа ала рҿаархеит «Актау» ашҟа. Сымаҭәақәа рыманы илбаахьан апалубахь. Зегь ршьапы иқәгылан.
— Бзиала «Актау»! — Бзиала, аҩызцәа!
Бреев даазгаз ашхәа сынҭалеит.
— Бзиала уаабеит! — дысԥылеит Владимир Фиодор иԥа — акаԥдан.
Акраамҭа рнапқәа рҟьон актауаа. Рымҩа Гаванаҟа ихан. Ҳара ҳанҭалеит Матанзас.
Иабаҟоу ицқьа-шәқьа, саазгаз аӷба ҿыц «Актау». «Клаипеда» аԥшра мацара уацәшәап! Ана-ара атанкқәа рыхәдапарақәа рааигәара ашхәақәа реиԥш еилагылоуп атанкқәа ирҭыганы еиқәрыжьыз ажьакца. Мызбжак еиҳаны аспирт цқьа Европаҟа иаларгарц атанкқәа ррыцқьара, рыӡәӡәара иаҿуп, аха изыхәшәи. 20 шықәса аџьабаа збахьоу «Клаипеда» излаҟаӡоугьы џьашьатәуп.
Ноиабр 3
Владимир Фиодор-иԥа дгәамҵуеит, игәамҵуеит зегьы. Атанкқәа (амҩаԥгатәқәа зҭарҭәо) зеиԥшроу сирбарц, х-танкк хыртны иаабеит, аха узхәаԥшуазеи! Излеиҳәаз ала, 15 тонна ажьакца ҭыганы икарыжьхьеит, аха шаҟа ҭыгатәузеи макьана.
Ҳааигәара асқьала иаадгылеит Ригатәи аԥра ӷба «Крузенштерн». Иҟаларц иҟоуп Асовет-Кубатәи аиҩызаратә митинг. Уахь ҳцап ҳәоуп Владимир Фиодор-иԥеи сареи. «Издыруада, цхыраарак ҳарҭар». Уаҳа умԥсыхт. Ҳаха змада.
Ноиабр 4
Ауаа даара рыгәқәа кыдибаргыланы иҟоуп, зда царҭа амам агәамҵрахь ихаланы. Акыс — рџьабаа алҵшәа рбом. Ирбом аҵыхәтәа. Ицан-иаан, атанкқәа ррыцқьара, рыӡәӡәара, дырҩегьых атанкқәа, атанкқәа, атанкқәа. Адгьыл рбахьоума! «Клаипеда» аҩныҵҟатәи ареид аҿы игылоуп аԥырсал иахагьежьуа. Зегьы еишьцылан еиқәгәамҵуеит, рнапы акы акуам, агәкаҳара иархьасан, рхы зқәыркра рыздыруам. Закә гәыԥҵәароузеи, гәҿыӷьроузеи. Ирылоуп ацҭәа, рҳәатәы еибакуам. Гәыԥ-гәыԥла рыҽшаны, ашәақь шынеиларҵара еилатәоуп... Аӡәгьы ихы ԥырҽын, иԥаҵақәа ихы аҿаҳәарсҭа иаҵаџарџаруа, деиқәҿаҳәаны дтәоуп. Станислав «Актау» ашҟа ииасра асҟак дзаргәырӷьеи ҳәа сыҟан. Ҿыцк инеира хымԥада иаҭахын, иаҭахын аԥсихологиатә ҳауа ҿыцк рылагалара, сара сакәу, даҽаӡә иакәу акәымкәа.
Изыхҟьазеи? Аџьабаа, аус хьанҭа, алҵшәадара? Мап.
Аџьабаа, зегьы еицырзеиԥшу аус хьанҭа иага иаргәамҵыргьы, рылша ланарҟәуам, иахәҭоу анапхгара ахьыҟоу аџьа еиҳагьы еиднакылоит. Араҟа ирылалаз зыхәшәтәра уадаҩу, аха ихәышәтәтәу чмазароуп. Сара уахь сиагара, снеира змааноу, изыдҳәалоу аӡәгьы издыруам. Зегь цәыҵаӡырҩуеит, ицәыҵыԥшуеит. Иарбан гану сҽыздыскыло, имҩаԥызго аполитика?
Аиаша амҩаԥгара — аиаша заҵәык. Уи дырдыртәуп, агәра дыргатәуп. Аҿцәажәарақәа, аӡәаӡәала ҭынч рыҿцәажәара, гәыԥ-гәыԥла, акомандирцәа хаз-хазы, акоммунистцәа, акомҿараа, акомандақәа... Аизарақәа, аилатәарақәа иааркьаҿ-ркьаҿны, аамҭа мыцхә рықәмырӡыкәа имҩаԥгатәуп, аамҭа абаҟоу. Зегьы аӡәаӡәала ирзыӡырҩтәуп, иҟаҵатәуп иахәҭоу алкаа.
Сан лызхәыцхаҵәҟьа сымам, саҟәыҵит ԥхыӡлаҵәҟьагьы лбара. Закә пылҳаҭроузеи слазлаҳаз. Еиҳарак аазыхҟьо — аҳәса Леначкеи Галачкеи! Ҩыџьа роуп ҳәсақәас иҟоугьы. Уажәы урҭ рҿы ааҭгылаха змада, иаанҳажьп иаҳа ианыманшәалоу аамҭак азы. Ашьыжьымҭан шхәала ҳаӡхыҵит Володиеи сареи аҟәарахьы — алоцман ҭыԥахь. Уаантәи ақалақьынӡа акыр набжьоуп, ателефон дасит «Мамбисис»-ҟа амашьына ҳзаарышьҭырц. Амашьына аара ҳазыԥшны абарҵа ҳаҵатәан, ҳҿаԥхьа игылаз ашьақар зауад аусуцәа, часак-часак инацҳауа, еилысуан.
Рафаель (алоцмантә катер аматрос) иҵатәаз алаԥшь днахәаԥшын, ари аурыс лоуп иҳәеит. Ԥинак аиҳа еиҳан шәагаала. Уи шыхәҷыз ӷбак аҟнынтәи ирыднагалаз акоуп.
— Уааи, аԥацәа усырбап! — ҳҩагыланы ҳҿылаҳхеит.
Хәыцра хьанҭак зҽамаданы, злацәақәа еиқәыԥсаны, зхы зыкәарҽ Рафаель иҵатәаз ала, ҳҿылахамҭазы иҩаҵҟьан, аԥацәа зҭаԥсаз аҭра иҩаԥырагылеит, ацқәа хырџьаџьаны иҳақәӷыӷуа.
— О, ари иара атәқәагьы нанашьҭуам, убама! — даахәмарит Володиа.
Зылацәақәа хымтыцкәа еикәаԥсаз аԥшьласбак инарԥырҵын, иаҳзааиз амашьына ҳанҭалеит...
Ҳхынҳәны ҳахьааиз арадиограмма ықәын. Аусбарҭа алахьынҵа ҳнапы ишану, ашықәстәи аплан хымбгаларц, атанкқәа разыҟаҵаразы иазыԥҵәаз аԥара ахыхь даҽа аҟара шазҭыжьу аҳәон уи. Иаразнак еизганы ирылаҳҳәеит. Аха уи иаргәырӷьоз маҷҩын, згәы ашьҭыхра уадаҩыз ауаа рцәа рхыҵхьан, изҭашәаз
ауадаҩра алҵра акәын изызхәыцуаз, аӡырҩраҵәҟьа рылшомызт.
Ҳтәан ҳнапы зҳаркра ҳзымдыруа, уаҵәы Гаванатәи иаауа ҳарзыԥшны.
Ноиабр 5
Ашьыжь «Куба-контроль» ахаҭарнакцәа хҩык Гаванантәи иааит, аарла иҟаз, зықәрахь инеихьаз цәабаақәак. Ишыҩхалаз, рҽааиҭаркын атанкқәа инырҭалт, ҳаргьы ҳрыцын. Егьи — Питер — дыҟаӡам. Уи Италиатәи иҩызаки иареи еиқәшәан, иахьықәеибага здыруада ҳәа адырра ҟарҵеит. Издыруада ашьыбжьышьҭахь даар.
Даҽа ԥыҭк аус рыдулазар, атанкқәа аспирт рҭаҭәара алыршахоит,—рҳәеит «Куба контроль» ахаҭарнакцәа. Ухаҵоуп шьҭа, иҟоумҵан. Дырҩегьых ауаа шьҭыхтәын, иажәҵатәын аус.
Еизаагеит еиҭах, усгьы есҽны еизарак мҩаԥаагон. Иаԥаҳҵеит абригадақәа, асменақәа. Уаха асааҭ 01 инаркны зегьы — аус ахь! Мыругас иҟоу акы заҵәык ауп — ажьаҳәақәеи аихалабақәеи, нас аведрақәеи ашахақәеи. Аҭыӡқәа ирықәиааз ажьакца жәпара адԥыххааланы еилажьтәуп, нас аҭыгара...
Ноиабр 6
Иахак иҟалеи ҳәа ауаа еизҵаауан, аҟәара ҳнацәыхараны ҳашӡыхгылазгьы.
Игон атанкқәа ирҭыҩуаз ажьаҳәақәа рыбжьы, аҵх иалууаа, еихсыӷьрак рымаӡамкәа.
Ҳшеилаҳәаз амшын ҳҽыҭшьны ҳаҩҭыҵызшәа, аԥхӡ-баа ҳацрыхәхәа, атанкқәа ҳарҭало, ҳарҭыҵуа ҳшаауаз, ҳнаԥшызар, катерк ахы ҳақәкны иааиуан. — Аа, Питер даауеит, — иҳәеит Володиа, акатер амардуан ианааҵагыла.
Дыҩхалеит ичамадан кны арԥыск дкалахәҵәаӡа, аукы, аԥшькы, ихы-иҿы неицыхәхәаны.
— Шәеибадыр, ари акомиссар ҿыц, — ҳнеибаирдырит Володиа Питер Ван Гемерти сареи.
Ашьыжь какалкгьы ҳамкыцызт, ашацаҳәа имаҭәа ҷыдақәа неишәиҵан, атанкқәа рахь дылхәыҵалеит. 15–– Шәыӷба ажәит, уажәшьҭа ахархәараҿы иаԥсам,— назгәеитеит Питер ван Гемерт.
— Ииашоуп, иажәыз зегьы ԥсахлатәуп! — назгәасҭеиг саргьы.
— Аӷьырак ҟаҵоуп, — ҳгәы наирӷәӷәеит уи ауаҩ, — акаустик содала иӡәӡәазар ибзиахоит. Аха иабаҟоу уи акаустик, иҵуеи ҳашьҭоуижьҭеи.
Ҳаӡхыҵт ҳахҩык, Володиагьы, иаргьы, саргьы. Ӡхыҵырҭас усгьы иҳамаз алоцман ҭыԥ акәын. Уаҟа усгьы ҳардыруан. Володиа ателефон аақәихын, «Мамбисис» ашҟа иасит, иҟоузеи акаустик аҵыхәала ҳәа. Дзацәажәоз ииҳәац иҳәозар акәхарын. Исырбеи атрубка иҳәан, имихит Питер.
— Иаахҵәаны, иахьа иалагӡан иҟалоу иҟамлоу? — инап ҟьаҟьа дуқәа астол иқәыкшо дҵааит. — Лиаи-лиаи сгәахы кылнаҵәеит, мапу, ааиу? — иҭаҷкәым зқәикшоз астол иқәгылақәаз атрым-срымҳәа икәашон... — Ари абарбар-ҭацәы иацәажәара лҵшәадоуп, ибжьы уаҳа исзычҳауам, — иикыз атрубка аниршә, изыдҳәалаз аппарати иареи шеимаз ҵаҟа илцәыҵаҳаит. Даҳзеиқәкуамызт, — Фидель иҟны сцоит, арҭ абаҩданыжәқәа ҳрықәгәыӷны, ҳмал ҳзыԥхасҭатәуам. Аспирт ахә хынтә иазҳахьеит, уажәшьҭа ахә акаҳара иалагаанӡа иқәгатәуп, — даапкыҵәҟьон уи.
Арахь, наҟ дзацәажәозгьы, ҳара дҳарқәԥаз џьыршьазаргьы иудыруеи. Володиа ателефон шьҭыхны деиҭасит аминауаҭра шьҭаҵауа.
Питер уи зынӡак дараапкит, арҭ бжьызхыз шәара шәоуп, рхы шьышьуа, ргәы шьышьуа ҳәа. Уи ихы иҭаз мариала иаархәаз Кубатәи аспирт абизнес злалихрыз акәын.
Амашьына ҳзаарышьҭхын ҳцахт «Мамбисис» ашҟа. Уажәы ҳахьлеиуа еибакыр ҳәа акәын сзыцәшәоз.
Дырҩегьых Гаванаҟа ателефон ҳаст, дырҩегьых ирҳәац, «иахьа-уаҵәы ныҳәоуп, шәыԥсы шәшьа» ҳәа ауп. Иаҳгәалаиршәеит ишныҳәаз. Ҳхынҳәит ҳмида-гәидаха ҳаҩныҟа. Питер уаҳа Гаванаҟа сцаӡом, амла сҽысзаргом ҳәа даагылеит ҳара ҳҟны.
Ноиабр 7.
Ашьыжь дырҩегьых ҳаӡхыҵит ҳшыхҩыкыз. Алоцман ҭыԥ аҟынтәи еиҭах «Мамбисис» ахь ателефон ҳасит. – Иахьа иҟам, уаҵәы!..
Ҳхынҳәит ҳаӷбахь, какалкгьы аанаҳкылашәа аауит, аха ахы аҩнакра уадаҩын. Тоннабжак акаустик! Тонна-бжак, ипроблемаҵәҟьоума? Иаҳзаагомызт ҳхаҿы. Ус, аҟәараҿы акаустик азауад ашҭа ишҭажьу абаӷәаза апартиатә организациа амаӡаныҟәгаҩ иҳаиҳәеит. Ҳауаажәлар ҳашьҭын, адгьыл илабаахьаз ӷьӷьаны, ҩбаҟа ааҵәа разқәынҵаны иааргеит, аха амч цахьан. Уигьы илҵшәадаз ҳџьабаа мыцхәқәа инарыцлеит. Асаркьалқәа аиқәҿыҭра ишаҿыц иаҿуп, уахгьы-ҽынгьы ааихсыӷьрак рымаӡамкәа. Аха уажәшьҭа иҟалазеи ҳәа аӡәгьы дазҵааӡом. «Клаипеда» ахьӡ-аԥша аҳауа иалеижьҭеи иззымдыруада! Атехника шәарҭадара хылаԥшра ӷәӷәа азыжәу, амашәыр шәҽацәышәыхьча! — аҳауа иалууа иаауеит аусбарҭа аҟынтәи арадиограммақәа... Иарбан шәарҭадароу, иарбан техникатә ԥҟароу уахгьы ҽынгьы атанкқәа ирҭахәаҽны ажьаҳәақәа мҩанызҵо рзы иҟоу! Ҳарамоу, ҳасас Питер атанк аҩнуҵҟа ихы кыдкшалан, иџьымшь еиҩырҟьаны дыҩхалеит.
Ажәакала, зхы ззықәымкыз ауаа ҳаиҭаӡхыҵит, амушкетиорцәа реиԥш, алоцман иҭыԥ ахь, «Мамбисис» амашьына аамхны, Гаванаҟа ҳашиашоу ҳцарц ӷәӷәала иӡбаны.
— Ҳмашьына ԥхасҭахеит, — иааҭыҩит ателефон атрубка абжьы хьшәашәаӡа. Анахь-арахь — уаҳа умԥсит!..
— Издыруада, нахьхьи иааиз аӷбақәа ирымазар, шәызгап, — дааҳадӷьаҵәылеит Рафаель. Икатер ҳақәтәаны ҳҿынаҳхеит. Ҳара ҳазлаӡхыҵыз ҳашхәа ҳаргьежьхьан, усгьы Гаванаҟа ҳцоит ҳәа.
Ҳнеит изза-ззаӡа зҽынеидзыргылаз ленинградтәи «Виазьма»-еи «Клин»-и рыҟны. Ақәагьы лалагеит икыдхаҽа, аха уи ԥсыршьагамзи! Ҳаԥшызар, абаӷәаза ашҭа «иԥхасҭахаз» амашьына ҭагылоуп, дара Мамбисисаа рызегьы еицырхашьшьы «Клин» иҩнатәоуп, рфырџьанқәа еинҟьо, еибарҟырҟыруа.
Ҳара ашә ҳалагылан.
— Акыр шәҭахума? — ибжьы ааиргеит астол иахатәаз акаԥдан.
— Ҳа ҳҟны унеир, ашә уларгыланы ҳуазҵаауамызт, — иааизымычҳаит Володиа.
— Саҭамзааит, шәааи, — иҳәеит, аха уаҟа ус ҳамамызт, шьҭа игьамадан. Егьырҭ, Мамбисисаа, амашьына ҳаҭара — Гаванаҟа ҳцарц — мап ацәызкыз, ҳнарыԥхьон амитинг ахь ахәылԥазы.
— Иарбан каустику, нагӡара ақәзааит ареволиуциа! Ҳашәзыԥшуп! — Ҷах-сахҳәа рфырџьанқәа рыбжьы гон ҳлалбааны Рафаель икатер ҳанҭалаанӡа...
— Мшәан, ҳара ҳзынгьы ныҳәами? — ҳаҩхалеит «Клаипеда». Аныҳәа рыдныҳәало, ирылаҳҳәеит уаха асааҭ 1 аҟнынӡа ишыԥсшьара мшу. Имҩаԥаагеит агәырӷьаратә еилатәара, иҳархиеит агәырӷьаратә еишәа-чара. Аиԥш гәырӷьара збахьадаз!
— Сара абра шәара шәҟны сыԥсы сшьоит, сыҟазаауеит сышәԥырхагамзар, — иҳәеит ҳасас.
— О, ушԥаҳԥырхагоу, ԥшӡала, уара ухы «Клаипеда» ианаҭәоушьа! — ҳҳәеит, усгьы амшә шкәакәа зкыз ҳаиҩызан...
Ноиабр 8
Ашьжьымҭан ҳмаршрут акоуп — алоцман иҭыԥ ахь. Питер имаҭәақәа шьҭихит иахьа акаустик аныҟамла Гаванаҟа сықәҵуеит ҳәа. Ателефон ала ирҳәеит ҳагент уажә дыҟаӡам, имашьына ԥҽит, ихаҭа иаарласны дҟаларц дыҟоуп ҳәа. Араҟа уажәшьҭа ҳаззымдыруада. Ҳныҵатәеит абарҵа...
Ус, амотор абжьы хәаҽыга амаӡамкәа, гәыр-гәырҳәа ашҭа иааҭалаз амашьына, алҩаҵә ааҭнарббын, абарҵа иаадгылеит. Агәақь-агәақьҳәа, иамтуаз ашә жәҩахырла иаартны, аԥсҟы иҩаҿыҵыз, ишьҭахьҟа иҭатәақәаз ҭигарц, аихаҵә ду рышә илавҵарԥаны данааха, ашә ҿыжжы ҳәа иааиртит. Ирхатәаз алҩаҵә цқьа рхаҿқәа хнарбомызт, аха руаӡәк дрылҵны иҿанааиха, аа, ҳагент. Иара ихаҭа иакәын аԥсҟы зкызгьы.
Ус, еибак-еибашьҭуа хаҵаки-ԥҳәыски, реимаа ашьхәа ҵырԥалақәа инырҭаԥало, ишынеиқәаҳара, рыжәҩақәа еибаркны, зышәқәа артыз амашьына ашьҭахь инҭалеит.
— Арҭ ани абырзен ӷба «Кипр» акаԥдан иԥҳәыси иареи роуп, — иҳәеит ҳагент. — Шьҭа ҳабаҭалои? — ҳнеихәаԥшы-ааихәаԥшит, шәҭал, шәҭал зҳәаз дџьашьаны, шаҟаҩ ҳаҟоу имбаӡои ҳәа. Ҩыџьа усгьы иҭалахьан, ҳара ахҩык еицыз, руаӡәк аԥхьа днақәтәеит, егьырҭ ашьҭахь ҳаивҵаҟҟы ҳлеиватәеит, аԥхьа итәаз дшьыцго, ус егьырҭ иҩызцәагьы ааин, даҽа хҩык, аԥхьа ҩыџьа, ҳара даҽаӡә длаҳзацлан, ҳҿынаҳхеит. Дук хара имгакәа, «Мамбисис» ҳанкылсит. Ашәқәа анааирт, доусы ҳамаха-шьахақәа ҳзеилмырго ханааилыҵ, аԥша инасыз иаразлак ахьҭа нсыланаҵеит, аимҳәарагьы сналагеит.
— Аа, аамҭала здаҟамыз «форд» иахьа изеиԥшрахаз, — иҳәеит зыԥсы зманы иҩҭыҵыз Питер, илахь аԥхӡы аларбо...
— Уаҵәы хымԥада ҳәа ҳгәыӷуеит! — рҳәеит ҳбара згәахы кылнаҵәаз ауаа.
— Еилырганы иаадыруазар, ҽа мҩак ылҳамхрызи, иаа уу-уу! — ҿааиҭит Питер иӡара кны. — Сара Гаванаҟа
сцоит, уаҩ ихәаша акрысзеилкаар саауеит, анакәымха, уаҵәы Мехикоҟа, устәи Хиустонҟа сцоит.
Уа ҳнеицрыҵит.
Ноиабр 9
Инҵәеит ҳафатә, ҳрыжәтә. Анҵәара иаҿуп ҳбылтәы, хахьшьтәы, Ҭамаз аҷыхә-ҷыхә ихга, Матанзас асовет ӷбақәа иаарҭалалакгьы дрышьҭоуп — џьымшьхак, напык ашыла, картош цырак ҳәа инапы нарымҵакуа.
— Иҟалаз уаҳама? — дааҩнашылеит Володиа.
— Бзиароу?
— Иаха акаԥдан «Баканов» аҟнынтәи афатәқәа шааигоз, атаможенникцәа дыркын имырхит, аҟәарахьы ицатәуп, сара сахьыҟам аӡәыр кыр ҟаиҵараны иҟоума, — дуаруаруан Володиа. — «Мамбисис» ахьгьы ицатәуп, Гаванаҟагьы ателефон иастәуп...
— Еилыскаауеит, аха иахьак сыҟаз, иуцәымӷымзар! — исҭахыҵәҟьамызт адәы анықәлара.
— Бзиоуп, араҟагьы шаҟа ус ыҟоу! — дцеит. Аиашаз, араҟа шаҟа ус ыҟоузеи! Ауаа ауаҩԥшра рцәыӡын, уажәы-уажәы рҽеиҭакуа, уахгьы-ҽынгьы атанкқәа ирҭоуп, рыхқәа ашоуреи ажьаҳәашьҭыбжьқәеи иҭырҟьан. Иара акаустик шыҟамоуп акәымзар — ахьмыӡӷ! Шаҟа жьакца ҭаҟәаҟәаны иҭгатәуи! Урҭ русура уажәеиԥш ихҭакны иркызар, иагьарааны иалгахьазаарын. Раԥхьа зны рҽынарҟьа-аарҟьан, нас рнапқәа ларываҳаит. Иианагеит абзиабаратә серенадақәа рышҟа. Ҩ-уск реилагӡара уадаҩын...
Аморальтә хгәаҭара, ахыхьчара аҵак ду амоуп, аиҳараӡак амшын аҟны, ӷбак аҩнуҵҟа, мызла аԥсабра иқәымԥшуа рзы!
Борис — амеханик еиҳабы, иҟәыӷаз, ҿымҭӡакәа зус ҟазҵоз, зус здыруаз хаҵа бзиан, ҳаҭыргьы иқәын. Уи ӷьалпалк иҽаламгалаӡакәа, акгьы мырҳауҳаукәа, зыхәҭаак ҭамырхакәа аусушьа здыруаз уаҩын. Уи акәын ҵыргәасгьы иҟаҵатәны иҟаз, доусы иҭҟьаз рыжәҩақәа рҭартәараҟны. Скалам нықәсыршәын, исывагылаз
арадиодкылага снақәыӷәӷәеит. «Ицәажәоит Москва. Москватәи аамҭа — асааҭ 8, ашьыжь», — иаагеит Москва абжьы. Исхакнаҳаз асааҭ ахь схы ҩышьҭысхызар—Ноиабр 10
— Актәи абригада хәҩык аусура иҭымҵӡеит, — сышә даалагылеит Ҭамаз.
Ҳаицны ҳанрылалеит. Рҽырԥсны ицәан, ирыцҳашьа-ны иузыргыларым. Акыс, урҭ иқәыԥшцәоу практикантцәоуп. Ихәжәеит ишыхәжәарыз... Амшын аҿы аусура ргәы ацәкамҳарц, еизганы рацәажәара, рыгәшәа аҳәара, хазы-хазы рылабжьара ҳшаҿу ҳаҿуп.
Ашьыжь алетучка, акомандирцәа реилацәажәара. Абар шьҭа акаустик аиоура ааигәахашт, ҳара ҳабаҟоу, ҳтанкқәа ирықәиааз ажьакца рықәхӡам. Ҭамаз Гала лхышә дылатәаны, абзиабаратә серенада иҳәоит. Уи зынӡак ихы еиланагеит абзиабара.
Володиеи иареи ааиқәшәар, аиҿашра иналагоит, иааиҿаԥшыр ҟалом. Иааиқәшәацыԥхьаӡа аӡәы ихахәы шлацк налашәоит, егьи ихы-иҿы акыҷыра кыҷырак нацлоит... Сиԥхьеит Ҭамаз аиҿцәажәарахь.
Ноиабр 11
Ашоура уаҩы иахьизхымго аҭыԥан ахьҭа сылалан, аимҳәаршәы сыхьит, сахәаҽуеит! Сеимҳәоит уаҩ даасыцәшәартә. Уи Африка зшьаҭа сҳаз акоуп.
Ноиабр 12
Литер дынкылаӡ дцеит, дыҟам. Ашьыжь Володиеи сареи ҳаӡхыҵит.
Сара сеимҳәа еиқәтәом, уи акәын иҳагыз. Мамбисисаа иаҳзаарышьҭыз амашьына ҳанҭалан, ҳашиашаз ахәшәтәырҭаҟны ҳаҩкылсит. Уи амашьынаныҟәцаҩ Альберто Госарис Фернанди Пабло даараӡа зҟазшьа, зыуаҩра маншәалоу, есымша згәалаҟазаара бзиоу, илахҿыху уаҩуп. Альберто аԥсҟы анику изаҟаразаалак сгәы џьара инаҭрысуам. Уи убысҟак даманшәалоуп, инырра бзиоуп — иагьа ирласуаз, иагьа архәара, ҭшәара дрыбжьысуаз — џьара еилахарак, маџьанарак, гәамҵрак инубаалом. Ихы-иҿы ҵаӷа ихаччо, ажәабжьқәа рҳәара даҿуп, ҳгәы имырҿыӷьырц. Ашәқәа ҳзаартуа, иаԥхьаҟа хаушьҭуа, ахәшәтәырҭа ҳлыҩнеигалеит. Ахәшәтәырҭа — хәшәтәырҭа дуун. Ачымазцәагьы рацәаҩын. Ана-ара акабинетқәа ирылагылаз ачымазцәа ҳанрылс-аарылсуа, џьара ҳныҩналеит. Акабинетқәа усгьы ашәқәа рҿаӡам.
Альберто акы неиҳәан, иаразнак ахалаҭ шкәакәа зшәыз дҩагылеит, «о, советико компаниеро» ҳәа деихаччо.
Сӡара ҩахыс сааилыхны ҭынч, хрыжь-хрыжь дысзыӡырҩит, дсыхәаԥшит.
Нас ҳаиманы даҽа кабинетк ҳныҩналеит. Уаҟа ицәымзаркыраха итәаз аӡӷаб лыбла шамшамқәа аныҩасҿалырҷҷа, сеимҳәа насыхҟьеит.
Лара цас илуашәа атыртырҳәа ашәҟәы сынҭалҩын, лныҟәашәа ҳлырбозшәа, лӡара, лыгәчама улаԥш рыдхало, дышшәырӡа дныбжьалеит. Иаасыдгылаз даҽаӡәы сылаԥш налымкәкәааны, кабинетк сныҩнеигалеит. Иара убриак акәын ашәқәагьы зҿаз. Алашарақәа каххаа ишаркыз, аппаратк снадиргылт, сӡара ҩахыс сеилыхны.
— Уҽеилаҳәа, — иҳәеит снадгылаанӡа, сара макьана алашара ирцәоит ҳәа сшыԥшыз. Усгьы наиҳәеит, дагьындәылҵит. Ссорочка насшәхарԥаны саныҩдәылҵ, уи аԥҳәызба даасывалеит, дааԥышәырччеит, дзырччоз сара сышанхара акәу, уи илыхәаԥшуаз, зыԥсы зылшәшәаны аҭӡы икыдиаалаз Володиа иҭагылазаашьа акәу узымдыруа.
Санынаԥш, ани арентген иҩныҵыз атерапевт ссахьа ҭыхны дахәаԥшуан. Срыманы ҽаџьара иныҩналеит. Аба рацәа иалаҳаз иеиԥш, аҳәса ссирқәа снарылаԥшит.
Володиа ишызбоз ашәваз иҽынкыдиҵеит. Руаӡәк деихаԥхо, ашырҳәа, сгәабжьынацәа аанылкылан, — уахь уахьыԥшуа акәым, арахь сара усыхәаԥш — лҳәазшәа, аҟыҵәыҳәа агәыр налалыкшеит. Ҳандәылҵаанӡа иара уаҵәҟьа сшьа анализ азуны аҭак ҟаҵан.
Уажәы ауролог иҟны стәан. Уи сҿы ҩараҳаны хәшәык нҭаиршәшәан, сыбз ахықәцә ианкны иҩкылиҳәан, мҳаҵәла сҟырҟы дылҭалт. Акраамҭа сыбз сҿахьы исызҭагаломызт, иҭахжәазшәа имқәацо исҿан. Укажьцәа иҳәеит, аха амҿы иалхыз абз акыр ҟанаҵо иҟазма. Егьи, сыхәда данҭалоз, исмыхьырц азы ирҵаазаап ахәшә ҭаԥсаны.
Сааҭыбжакгьы ҳадымхалеит, адәы иахыргоз аҽыҩ еиԥш, зегьы снырхыжьны ахыгә-сыгәҳәа «Мамбисис» ҳлыҩнашылеит.
— 40 уалыр акаустик амҩа иқәуп, — иҳәеит Рекардо иблақәа ихаччо.
Гаванаҟа ателефон ҳахьасыз, «Морагентство» абыржәыҵәҟьа амашьынақәа рықәҵара ҳаҿуп рҳәеит. Уажәшьҭа ари «Мамбисис» аначальник Рекордо иакәу, ҳара ҳморагенство акәу руа ииашоу! Арҵаҩ иакәу иаԥсахаз, аҵаҩ иакәу?!
Ҳаццакуан, Хулио даҳзыԥшын. Альберто дықәуаа ҳима дышҩеиуаз, имҩатәны ахәшәтәырҭаҿы дныҩнаԥалан, иҿаз ахәшәқәа иманы даакылсит. Нас дышиашаз ахыгәҳәа акран дуқәа зхагылаз аӷба ҳлаҵаиргылеит.
Куба ареволиуциа афырхаҵа «Камило Сенфуегос» акаԥдан даҳзыԥшын, ҳима дыҩхалеит. Иаҳирбеит аӷба, аидарамҩангага ӷба ду, Польшаа ирыҟаҵамҭоу. Авагонқәа рҟынтәи ааҵәақәа шьақарла ирҭәны ихәнызгоз акранқәа ахәхәа-ӷьӷьаҳәа аусура иаҿын. Хулио Цезар Артигос иҿоу каԥдануп, 35 шықәса дырҭагылоуп. Алиоша Лашәриа ихы хҵәа — иччашьа, ицәажәашьа, итәашьа, ижәшьа... Сызхара дсызбом. Саԥхьа ицәырҵуан Алиоша иԥсҭазаара, ҳаиҩызара, ҳаицныҟәара асахьақәа.
Хулио икаиута ҳаҩнатәоуп, иџьыба азна ахәшәқәа ҟаҵаны. Афырџьанқәа ҭәаанӡа иҭацәуеит. Аром, акониак, иумжәыр иҽишьуеит Хулио. Цыфак ма иҳамандаз. Ус ашә аҷыгә-ҷыгәҳәа днас-насын, ҷкәына фархьк ихы аакылеикит.
— Ҳхәы хиоуп, шәгыл, — ҳаԥхьа дгыланы иҿынеихеит.
Ҳаишәа хиан, ҳахҩык ҳада аӡәгьы дыҟам. Ҳаԥхьа иқәгылан аҟәыдеилыршәшәа чаԥаны, афҩы лаҳа-лаҳауа, аџьыкац еиԥш абрынџь ҟәашӡа, ирсса-рссаӡаны иххыз акартош ҟаԥшьшьӡа иџьны, акәац жәы, ашә. Ача, уик зынӡа ачхәар! Ауараш уцқәа ыҵнаршәаап.
Ҳхәы ҳазҭоз Хуано Гонсалес иԥсы ӡаны, иҷытбжьы уаҳауам, данааиуа, данцо убом.
— Ԥҳәыс дҳалаӡам, — назгәеиҭеит Хулио.
— О, аԥҳәыс дызҭам аӷба проблема амаӡам! — снахыхәмарит.
— Умаҵ зуша аԥҳәыс даҭахызар, сара сыҟоуп лҳәеит сыԥшәма ԥҳәыс, уи, ҳнеилыҵроуп ада, уаҳа илураны дыҟам.
Хулио иԥеи иԥҳаи хәыҷқәоуп, аӡәы жәаба лхыҵуеит, егьи, арԥыс — ааба. Иани иаби жәаҩык рхылҵит, зегьы нхоит, инҵуеит, иҭаацәароуп. Иани иаби рҩыџьегьы ааидхалт, егьырҭ зегьы џьара-џьара иагеит. Аб 70 шықәса ихыҵуеит, ан — 65. Ареволиуциа ҟалаанӡа Ориенте апровинциа аҳҭнықалақь Сантиаго-де-Куба инхон, ареволиуциа ишынҭаацәоу иалахәын. Иара Хулиогьы Серра-Маестра дпартизанын. Ареволиуциа ашьҭахь, Фидель Гаванаҟа дрыԥхьаны иааиган, ауаҭахқәа рыҭаны инирхеит. Хулио иашьа еиҳабы арратә маҵура далоуп, дкапитануп. Уи, Рубен, иаҵкыс иеиҵбу Роберто амшын флот аҟны дмеханикуп. Альфредо чекиступ, аҳәынҭқарра ашәарҭадараҟны дыҟоуп. Евгенио — уи аамҭала Фидель дахьахгаз адгьылбжьаха Пинос аҟны комиссарс дыҟоуп, Рамиро дхақьымуп.
— Даҽа ԥшьҩык саҳәшьцәа хаҵа ицахьеит, рҭаацәареи дареи еиҵаҩҩы, — дрылаҽхәон Хулио. — Аиашазы, ишьыцгатәыми! 20-ҩык коммунистцәоуп, 15ҩык акомҿараа ыҟоуп. Сара ҳаԥхьаҟа апартиа салаларц аҽазыҟаҵара саҿуп...
Ҳара, џьара атәаха змамыз, акранаҳфа ҳаихеит, аха иуазма.
— Аӡәы иҳәо шәаҳахьоума, ҳбажә-бажәӡа, иаҳфаз ҳгәы икылахо ҳашԥеидыҵуеи! — ҳима дырҩегьых икаиутахь ҳхалеит. Уажәы крыфаншьҭахь аликиор, адунеи аҿы иреиӷьу аликиор, иаацәыригеит ҩ-хкыкны, акы бананлыхын, ихәшаха ҳгәы илықәлеит. Сара Куба шаҟа аамҭа сыҟази, аха арҭ рҩызцәа рыжәтә зымбаӡацызт.
— Иҟаҳҵари, ҳхы иагыжьны аекспорт иаҳашьҭқәо рацәоуп, — иҳәеит Хулио, ҳфырџьанқәа рҭәуа.
— Сара уаҳа зжәрым, сыхәшәқәа ирыԥсыхәоузеи! — «заагьы» исгәалашәеит!
— Иахьак иаҳфап, иаажәып! — дычча-ччон уи. — Арҭ аҩымшк ҳақәҵып ҳәа сыҟоуп Испаниаҟа.
— О, уахьнеиуа абаскаа сысалам рыҭ!
— Иабоудыруеи урҭ ашьхауаа?
— Саргьы аԥшаҳәахьы илбааз шьхауаҩуп!
— Урҭ реиԥш ахаҵара, ауаҩра злоу, аҩызара ныҟәызго, маҷҩуп. Рлеишәагьы бааԥсуп, ҳаӷоу-саӷоу дызланагалаша! — даасыхәаԥшын, усгьы сааимданы:—Узлашьхауаҩуи, иуҟәным атапанча, иудҳәалам аҟама! — ҳааибарччеит.
— Хулио, уҭаацәа араҟа иҟазар акәхап?
— Иҟан, ицеит, — иҳәеит иԥышә аччаԥшь ыкәххуа. — Араҟа, Матанзас, даҽа ҳәынҭқарроуп, иаԥнаҵоит ахатәы закәанқәа, аԥҟарақәа. Араҟоуп алхратә система, асоветқәа ахьеиҿкаау. Ҳаҳәсақәа уахынла аӷбаҟны иаанҿасыр ҟалаӡом. Нас шәазхәыц! Есыуаха Гаванаҟа дцаны есышьыжь аара уаҩ дахәару?..
Иааныжьра уадаҩын уи ахаҵа ҳалал гәыҭбаа, аха «Клаипеда» ԥшын.
— Уаҵәы ахәылԥазы ҳаузыԥшуп!
— Азамана!
Ноиабр 13
Акаустик ахабар ыҟаӡам. Ажьаҳәақәа «ацәажәара» ишаҿыц иаҿуп.
Закә насыԥыз Володиа имаз иахьа! Лена ахәышәтаырҭахь аҳақьымцәа дыдирбарц дигоит. Уажәазын уи еиӷьыз аҽыҵга абаҟаз.
Атанкқәа кылыржәарыма аауҳәартә ажьаҳәақәа рышьҭыбжь цәгьан аҽны... Ахәылԥазы Володиеи Ленеи хынҳәит, рхылԥа аҵыс ҭаҳәуа, Хулио дыргәылакны. Хулио санынеиҿаԥш, счымазара схашҭит. Снаргәылалеит хәыцра хаақәак, ихараз, ииасхьаз аамҭақәа, уаҳа хнырҳәышьа зқәым. Иасҳәеит Хулио Алиоша иҭыӡшәа, иҭоурых. Изакәи, мшәан, сыла иабо. Изиасҳәои, аа, иара ихаҭа, Алиоша ихаҭа! Арыжәтә илсит, днаганы сиарҭа дныласҵеит. Дылаиоуп игәы ҩарха, иҽыртаӷаны, дҭынчӡа. Ас ҩыџьа еиԥшны исымбац — ԥшрала, ҟазшьала. Снеин еиҿаӷӷуа еидтәалаз Володиеи Ҭамази снарыдтәалт. Срыхәаԥшуан, ирыцҳасшьауан. Ирыздыруамызт аԥсҭазара ахәыҷ ихарԥ ишаҩызоу — ишкьаҿу... Ирзымшои, еимаркуеи? Шәеиҿашла, шәеиҿашла, нас аха шәоуӡом!.. Снарԥырҵын снеины снышьҭалеит, ахәыз-хәыз сеимҳәо, хәыцра шәкы сҽыргәылакны. Сынҭанагалеит наҟ сҭахәхәа. Ҩаԥхьа сан сналеиԥхыӡит... Сан лшьапаны сышьҭахуп. Ишшарыз шеит, иахьа ноиабр жәиԥшьуп, аха Аԥсны, ҳара ҳаҟны, жәохәуп.
Ноиабр 15
— Аа, гәырӷьаҿҳәаша, иааит ҳауаажәлар! — сышә даалагылеит Володиа.
Аарлаҳәа ицәаҳа снахьыԥшит, аԥхыӡ бааԥс сызлаз саналҵ ашьҭахь сҵааршәыраха сдысны сахьтәаз...
Закәытә фырхаҵароузеи аокеан нырцә иааны илаҟарҵаз зылахь ипҟыш-пҟышӡа аԥхӡы ылнаҳәаны игылаз «Совфрах»-ти «Совфлот»-и рхаҭарнакцәа, — урҭ мызкы ахы-аҵыхәала, машьынак азна акаустик
ԥшааны, Гаванантәи иацны иааит. 10 тоннак акаустик аагара ныҳәа духеит иахьа. Уи иацны хазы иааит Куба Сафра Аминистрра авице-президент Фернандо дызхадаз фҩыуаак. Рҽақәдыршәеит згәахы кыдибаргылахьаз араҟатәи Мамбисисаа. Закә гәырӷьароузеи иахьа. Закә ныҳәаҿақәоузеи — фырхаҵара-гәышьҭыхратә пафосла иҭәу аныҳәаҿақәа! Иреибарҳәом доусы иааирԥшыз афырхаҵара, ирзеилыргом рыуа аԥыжәара аазырԥшыз уи акаустик аԥшаараҟны. Доусы ргәаанагарақәа рҟны рҽышьақәдырӷәӷәоит. Сгәы ацәыцә аҟара иҵаӷоуп, изаҟаразаалак сҿахьы акгьы сызнагом, аӡыҵәҟьа сыхәда илбаауам, салоуп даҽа дунеик. Ус, ицәыршәагаха ҵәаабжьык аагеит.
Иҟалеи, акаустикатә сода ӡәыр даблыма? Иҩыҵыбӷьыжәаан астол иахатәаз ҩдәылҵзар, аџықә-џықә дыччо, апалуба дықәгылан аҩбатәи ацхырааҩ Махачаӡе, аласкәыгә даахырхызшәа. Амиран ус ихәмаршьан! Иаарласны акаустик аазгаз бзиала ҳәа ҳаҳәаны ицеит. Ишынеилыҵыз снықәиеит. Сыԥхыӡ гәыҭҟьагаха саргәаҭеиуан.
Володиа ажәҩан далоуп, даҿуп аҽхәара, ифырхаҵара уаҩы имбаӡакәа ибжьаӡыр ҳәа дшәаны. Уажәы абжьы саҳауеит, дидтәалоуп «Акаԥдан Баканов» акаԥдан. Уа аӷба амчыбжь ҵуеит иқьыԥаха асқьалаҿы ирзаанагоз аидара иаҵаны игылоуижьҭеи. Аамза зыԥсадгьыл ахь имнеиц «Баканов» аԥсадгьыл ахь иццакуеит, аха иааг, иақәызхуада аидара! Аӷба аекипаж аентузиастцәеи абаӷәазаҿтәи аидарақәхцәеи ирыбжьарҵеит аицлабра. Аекипаж, аԥхӡы ныԥхьаҳәо, ақәхра иаҿуп, ирзырццакуазар ҳәа, аидара ақәхра рус шалаӡамгьы.
Хулио дабаҟоушь, Хулио, сгәы дааҵалеит — дықәҵхьоумашь? Уи исеиҳәеит уажәы дзықәтәоу «Камило Сиенфугос» аҩызак уажәааигәа Китаи аҟәара азааигәара ишицәҭахаз. Аӡаҵаҟатәи ацаҟьа иахакшаз аӷба, ацхыраара иаргәаҟуа, «СОС» аныҟанаҵа, аӡәгьы дазхьамԥшит, — аџьал насыԥуп, аԥсра ззааиз аиқәырхара ҳақым, — ҳзаарыцҳаит ацхырааразы
иҟаҳҵаз аҳәара аҭакс Китаиаа, — иџьеишьон Хулио. — Уахык ахаҳә иахаӡсоз ҳаӷба, ашамҭазы илӡаакәкәала ицеит.
— Иаҳцәуҵәахуан акәу! — иблақәа кәалкәаџьо дааҩналеит Володиа. — Сҟырҟы зырцәаакрызеи ҳәа сыҟан, ари акәзаарын иабоз, — игәалаҟазаара бзиаӡаны, дналагеит ибжьы ҩҭыганы, агәырӷьара-ҭагылазаашьатә ԥшра наҭаны, иикыз арадиограмма аԥхьара. «Ҳаҭыр зқәу ҳҩыза Шамил! Иудаҳныҳәалоит умшира, иузеиӷьаҳшьоит агәабзиара ӷәӷәа, аҭаацәаратә насыԥ, арҿиараҟны ақәҿиарақәа, аԥсуа ԥсынҵры, агәыхәтәыхьӡара, иҭынчу аӡсара. Ишьҭаҳхуеит уныҳәаҿа!
Николаи, Станислав, Гавана, «Актау», 1974 ш. ноиабр 15.
– Иудысныҳәалоит иара саргьы, – иҿааихеит Володиа, инапқәа ҩеиҵыхны...
Ноиабр 16
— Ишԥаҟоу угәабзиара? — сышәхымс даалагылеит, иахак сымшира шазгәеиҭоз иааиршазшәа, иҭахә-ҭахәӡа иҭакнаҳаз илакыҵақәа ҵшәытаа-ҵшәытааӡа, иблақәа ҭырхаха дысҿаԥшуа.
— О, Владимир Фиодор-иԥа, абзиара ззыҟалаша! Саниз схаҭа издыруа џьушьома! Амала, Станислав «Хашҭра зқәым арыцхәқәа» ирызку иблокнот ус иҭеигалт.
Славик!..
Одесса ҳақәҵижьҭеи ҳаибамбаӡацызт. Уажәы адунеи аҵа ҳашԥеиԥылари ҳәа акәын сшыҟаз. Аха «Актау» даныҩхала, иҽысгәыджьланы аҵәах-аҵәахҳәа сыгәӡра даналага, саргьы схы ааиԥшыстәит, акгьы ҳабжьаӡамызшәа. Аиашазы, иҳабжьоу ҳәа иаацәыругаша акгьы ыҟаҵәҟьам. Исзеилымкааит уи Одесса ҳанықәҵшаз иҽызхиргәааз, иҽӡаны дызхааз. Уи аилкаара дугьы сҽанысымшәеит, ус иара игәы ианаҭахха, сзаԥырхагахарыз... Хыхь усшәа сҽисырбон, аха ҩнуҵҟала ихьааха исыцран — иҟалеи?
Одессаҟа ԥшьҩык аҵарахьы иаарышьҭыз рыҟнытә иара иоуп издыруаз. Егьырҭ? Иурии Левани сымбацызт, рыӡбахәгьы смаҳацызт.
Аҵарашықәс зҽагмыжькәа инеиз Иурии сареи џьарак ҳаицыҩналт асасааирҭаҟны. Уи «Мориак» ахәбатәи аетаж аҵарахьы инашьҭыз актәи ацхырааҩцәа ирзалхын, ҩыџьа-ҩыџьала еицыҩнан.
Мызкы ҳаԥхьахьаноуп Славик дышкылсыз, уи ишьҭахь — Леван. Урҭ ирызныжьыз ауаҭах еицыҩналеит.
Дук еидҳәыломызт. Сара сҟны акәын тәарҭас-гыларҭас иахьимаз — креицаҳфон, креицаажәуан, ҳаицын. Иура данааиуеи данымаауеи еиҟаран, «Галачка, Талачка» ҳәа имуа аҭыԥҳацәа дрышьҭан, дыззыркыз закәу цқьа еилырганы имамызт. Уаанӡа делектрикын. Уи даара сиркарахьан Славик днеиаанӡа. Ауаҩы гәаҭеи ашьыжь дгыланы иҿанынеихалак, саргьы сишьҭалон схыԥхыԥуа. Иура аҽыҩ даҩызан, данныҟәоз улаԥш ихьӡомызт, дахьыццакуаз дыр! Сзихьымӡар ԥхашьаны, исԥыло срынҟьо снеиуан, аҽгыла еиԥш сгылахьан. Амала, сыԥсы иаԥшәмахаз, иаарласны хатәара дышцаз ауп. Мап, мап, хатәара — аҵыхәтәан ауп, раԥхьа ауаҭах амхны, Гала диманы дыҩналеит. Иура дыспортсмензаарын, аҩраҟны «СССР аспорт азҟаза» ҳәа ахьӡ змаз уаҩын, сара баша сыҽидысшьылахьан!
Зны ҳаибарыҩуа Деребасов ҳаныланы ҳҩеиуан. Ӡӷабк дыссирха, дԥыр-ԥыруа ҳаԥхьа дгыланы днеиуан. Ссиршәа еиҿартәыз аҭыԥҳа ҳаныҩлывҟьа, Иура дааҳәны даныналыхәаԥш, ипортфель ду иикыз лаимпыҵыҩрын, ахәараҳәа лаԥхьа инкаҳаит. Лара ашьабсҭа еиԥш днеиҭаԥеит, ауаа инеиуазгьы азныказы ус иааилахеит. Џьоук ччон, џьоук гәамҵны иаӷьуан. Иара дҳашҳатәараха дылҿаԥшуа, иҽыларҟәны ипортфель дашьҭан. Уччала узыччозар!
Ҳмаршрут алагон ашырԥазы асасааирҭа «Мориак», Шевченко ипроспект аҿы. Уаҟа еимгәамӡо иааиуаз 9-тәи атроллеибус хыла ҳасны ҳанҭалон, аӡыҵәҟьа зҳабжьамлартә... Ҳаманы аҿынанахон ихьынаа-хьынаауа. Уи аганахь акәын ақалақь аҵараиурҭақәа рзеиԥшнхарҭақәа ахьыҟаз. Дук мырҵыкәа, «Абырзен шҭа» ҳәа иахьашьҭоу ҳаҩкылсуан. Апроспект ааҩҵәаны, абаҳча аҭаларҭа – наҟ-ааҟ ҩ-алымк иқәгылоу ҳанрыбжьысны, абаҳча ҳашьҭахьҟа иааныжьны Пастера ҳнанылон.
Шаҟа илахҿыхыз Пастера! Уаҟа еизган ауниверситет. Амедицинатә институт уҳәа аҵараиурҭақәа реиҳарак. Ишәҭышха аҿар ҳрылагыланы ҳахьцоз, ҳгәы арҷкәынуан, ҳарԥыруан. Иура шаҟа бла ссир игәы ҵырблаахьаз, шаҟантә ипортфель имҟәыҵыҩрхьаз!
Зны-зынла атроллеибус ҳааҭыҵны, Деребасов ҳахьаакылшәоз, асасааирҭа «Московскаиа» ҵаҟа акакалкырҭа ҳныҩнаххны, чаик ыжәны ҳҿынаҳхалон. Шьыжьык уи акакалкырҭа ҳахьаадәылҵыз афое аҟны еилагылаз ҳанынрывала, Иура аҟәаҿыҳәа длатәеит. Даарыликааит амца зхылҟьо игылаз ҭыԥҳак.
Аа, ухаҵоуп шьҭа, Иура дга! Ҳрыгхоит алекциақәа.
— Саҭамзааит, — сналыдгылеит уи аӡӷаб, — иҟамлари Пастера 25 аҟнынӡа ацара былбыршар? Сбыҳәоит, иҟалозар...
— Исусхәузеи Пастера! — саакылрыблааит лыблақәа иҩасҿалырҷҷаз.
— Алекциақәа ҳрыгхоит, — сҳәеит аминауаҭра шьҭаҵо...
— Нас сара сызлоуи?!
— Сҩыза дбышьҭаргыланы, дыбхьырԥшуа дсымгозар, дцом, — сҳәеит, иҿаббаӡа итәаз Иура ишҟа днахьарԥшны, уи уаанӡагьы длымбацкәа дыҟамызт...
— О, закә арԥарцәоузеи аҵарадырра иашьҭоу,— аҵәы наҳалаҵаны, дычча-ччо днаҳԥырҟьеит.
Алекциақәа ҳшаарылгалак апҟаҩ-саҩҳәа ҳалдәылҟьаны ҳҿааҳхон ҳашьҭа ҳхыланы, аха Деребасов ҳанааилак, ҳашиашоу ҳалбаауан Пушкинскаиа. Уа акаҳуажәырҭаҟны каҳуак ныжәны ҳаицрыҵуан. Иара убри акаҳуажәырҭаҟны машәыршәа дзыцәхасыз аӡӷаб лоуп аԥсеивгара сызҭазгьы. Уи лындәылҵымҭеи иара
иҩналамҭеи рынеидкьыслара «инеиднарҷаблан» иааиднархалеит. Анасыԥ абаҟоу умҳәан. Урҭ анынеидыкшала лнапы иааникылаз уа иааимҟәыҵахеит, — саҭамзааит, иҳәеит лыбла агәыҵамҵамра дхыԥшыло.
— Бзиоуп, уаҭасҵом, — лыбла гәыкқәа ҩылхалырччан, лнапы имҟәыҵылхырц дааҳәыцы-мыцит. — Саҭабымҵан, иҟалозар, — дыӷзыӷзуан Иура. — Бгәы ишԥалымсуеи, сбаахеитеи, — лнапы азқәа аҟәашәра ишьышьуан.
— Нас иҟаҳҵари, саргьы суаахеит, иҟамлари снапы аауушьҭыр! — лҳәеит лҽырҟәымшәышәӡаны...
Иура адырҩаҽны алекциақәа рҟны ауп дахьызбаз. Уи инаркны схала сыҟан, сшьара ақәлара саҿын! Агуркови сареи ҳҽааидаҳкылон, уи иҩызцәа дунаиаа дук дрылаҳәуамызт.
Ноиабр аныҳәамшқәа рзын, аҩныҟақәа ҳцаны ҳаныхынҳә, Славик суаҭах ахь диасит. Леван усгьы иҽагжьны даауан, Иура «аҭаацәара» иҽалагаланы дыҟан. Славики сареи ҳшеицыз ҳаицын, ҳус-ҳҳәыс акакәын, ҳаҟан аӡәк иеиԥш, ҳаицынхон ҟыҟдаҿыҟда. Ус ҳшааиуаз, актәи асеместр аекзаменқәа зыҽны ҳанрылагоз аҽны, аԥхьара аҟынтәи ҳааизар, асасааирҭа ахәбатәи аетаж зегьы аремонт аҟаҵара иаҿын. Ҳаиаргеит аԥшьбатәи ашҟа. Уи иақәыршәаны Иура дааит, ичамаданқәа дрыҵаланы, дцәыххаа, дцәыԥԥы, узиҿамԥшуа.
Усҟан Славики Иуреи џьарак иаанхеит, сара хазы аӡәы иҭыԥ аҟны иҟаз уаҭахк сыҩнарҵеит. Асеместр ҳалганы, аремонт ашьҭахь ҳҭыԥ ахь ҳанхаргала, дырҩегьых хазы ҭыԥк сынасыԥхан сыҩнан, аха Славики сареи ҳшеицыз ҳаицын, ҳаицтәон, ҳаицгылон. Иура дцәырҟьацәырасуа дгәаран! Леван иакәзар, аҩныҟа дахьцаз дынкылаӡ дцеит, иԥсреи иӡреи уаҩы изымдырӡо.
Мызкгьы аамҵыцкәа, Иура ичамаданқәа аашьҭыхны дықәҵит, уажәазын — хатәара. Аха асасааирҭаҟны иҭыԥ аанкылан, уажәы дахьцаз дыԥхарҵар, иҵәҩаншьап Славик иҟны ишыҟоу идыруан. Ҳара ҳшеицыз ҳаицын. урт рхьаа-баа ҳаламызт...
Аҵара анысҵоз аамҭазы еиуеиԥшымыз аҩызцәа срықәшәеит. Убарҭ рахьтә еиҳарак сгәалашәара, далымҵуа дынхеит аӡәы. Уи Александр Александр-иԥа Архипов иакәын. Џьарак аҩналароума! Александр Александр-иԥа схала сахьыҩназ ауаҭах аҿы дысзынарышьҭит, аицыҩналара ҳақәшәеит. Раԥхьатәи ҳаицынхара мшы аҽны ажәа сниҵеит — џьарак ҳанеицыҩнала, уажәшьҭа ҳаӡәуп, иааҳамоу ҳзеиԥшуп ҳәа. Ҳаи, аҩыза хазына дсықәшәазаап — ныҟасҵеит саргьы, акыс уи, 50 шықәса ирҭысхьаз, чаԥашьалагь аныхачаԥа даҩызан. Аиашазы, раԥхьа ичанахқәеи иҟәџьалқәеи уҳәа, ахьча ҭыԥ дазаазшәа, ахәара-ӷьараҳәа данааҩнала, рацәакгьы исгәамԥхеит...
Ианааша, раԥхьатәи ашьыжь ашара дацгыланы дабацеи шысҳәоз, саныԥшы, алҩаҵә ихылызза, ичаиник дадтәалан... Адырҩаҽынгьы убас. Ачаи ажәрахь снеиԥхьон, саргьы мап сызкуамызт. Шаанӡа дгылон, аха амра анхықәгыло днышьҭалон. Хымш ааҵуаны, «мааҭк-мааҭк неилаҳҵар, шьыжьи-хәылԥази иреиӷьу Одессатәи акакалкырҭақәа рҟны аиҳа афатә ҟасҵалоит» иҳәеит. Уигьы мап сзахымҳәааит, инаисҭеит шаҟа иҳәаз, мызктәи.
Ишиҳәаз еиԥш, мышқәак шьыжьи хәлбыҽхеи чаик, хышхырҵәык зҳәаз иеиԥш, ҳнархәалон. «Даҽа мааҭк-мааҭк неилаҳԥсар ҽнак ҩ-мааҭк ҳәа ҳуаҭах ҳдәылымҵӡакәа, иаауҭаху афатә сырхиауеит» ҳәа аасабжьигеит. Игәы сзахьысри ус иҭахызар, акыс, акрыфарҭақәа рҟны аԥшра, аамҭа ақәырӡыха змадаз... Уиакәхеит. Ҳуаҭах маҵурҭахеит, ачысфҩы уҩнанамыргыло, ахылҩа-ԥсылҩа ҳаузалымбаауа, афрынақәа ныхиргылеит. Шаанӡа дҩагыланы бҩарҵәыра дцон, данааилак ичуанқәа, иҟәџьалқәа амца нарыҵаҵаны, аҽыкәабара дналагон, акы аԥхьаха, радиои телевизори рзыӡырҩыха змадаз. Акыс, зегьы иара инапы рылакызар акәын, акы уалакьысыр, игәалаҟазаара иаразнак ибжьнахуан. Астол наирхиаанӡа сықәиан. Ианирхиалак, — прошу,— иҳәон, аха маҷк
сҽагыжьны снеиуан. Уи афатә днахалон, ҳаи, рыцҳа ааигәа фатәык иақәымшәац аӡә иоуп аауҳәартә. Исаара гәаҩа ду ианижьлоз изымфо, дыхәцәырххо, дқьыԥаха данаадхалалак даарыцҳаушьарын. Дук мырҵыкәа икаруаҭ иҽынхырҩрны иҽнықәижьуан. Ҩ-столк иаҳзыҩнагылаз руак афатә, аҩнымаҭәа ықәжьын, егьи шәҟәи быӷьшәи — иааиԥыхьашәаз зегьы. Иабаҟоу сҭынчра, сусура, саԥхьатә, сыҩтәы.. Иааҳамоу зегьы ҳзеиԥшзааит зҳәахьаз, аа, сахькылигаз! Искуа, исышьҭуа сзымдыруа, истәымыз усгьы истәымызт, аха истәу ҳәа акгьы ыҟаӡамкәа, зегьы игәыҵаиҳәҳәахьан. Акы акәын уи илогика иаҳәоз: сара стәы — сара истәуп, уара утәы, — ҳара иаҳтәуп! Амшә иакыз ахы ишьышьуан ҳәа, абар ассирҵәҟьа сахьақәшәаз. Александр Александр-иԥа алекциақәа ҳшаарылгалак дыҩдәылҵны, дышиашоу агастрономқәеи егьырҭ акоопторгқәеи ааимданы ипортфель еимгәамӡо даакылсуан. Шьыбжьон акрыфаны данықәиалак, иԥсаашьаны уаҵәтәи афатә аҟаҵара дналагон. Уи ачыс инапы ахьынӡалакыз ихы-иҿы убысҟак ихалашон, иирыцқьозаалак цырак аҟәџьал ахь иҭаиршәыр, егьи иҿахьы инаиршәуан. Усҟан уилацәажәар, зҵаарак иуҭар, аҿыҿра, агәамҵра далагон. Акыс, ахә мариоуп ҳәа, амагазинқәа рыҟнытә акартош, аредиска уҳәа афатәқәа дрыҵақь иааганы ррыцқьара данналагалак, зегьы наимпыҵшша ицон, кажьтәыс инаиқәшәон. Ҳҿыӡәӡәарҭа аванна узыҩналом. Уи иҩнагылоу аҟьам-сарҭра иазымкыз ҵаҟа иҩнажьуп. Урҭ ҳҽанаҳкәабо аӡы анрыҵалалак, аӡцарҭақәа ирԥырачуеит, аӡы ҩнатәоит итҟа-тҟо. Афатәқәа ана-ара афымца ԥечкақәа инрықәыргыланы, ачанахқәа рыӡәӡәара дналагон, аха ахәхәа-хәхәаҳәа ашра иалагоз акастриульиақәеи аҟәџьалқәеи ибарц ихы анаакылеиклак, ишхыҵуа анибалак, ичанахқәа лкажьны дыҩуан, ак хыршәҭуа, ак ҵыршәҭуа.
Зны ҳааигәаратәи агастроном аҭиҩы длақәԥа-длеисуа, ибӷьыжә мацараха иаалымихәҳаз ацыцеи аредискеи ипортфель ианамк, абӷьыжә хырҟәҿны иахькаижьыз азы ашәахтә идыршәан, даара ихы игәы ақәмаҷха, иԥшра уацәшәартә дкылсит. Уи дагьахыԥсаауан иԥарақәа шьақәсмыргылар...
Зны, мҽышак ахәылԥазы, зыҟны сыҩназ аԥҳәыс лышҟа сцоит, суалкгьы лықәуп, илымсхуеит ҳәа аҽеилаҳәара даҿын аванна дыҩналаны. Саргьы стәан, знык данбадәылҵришь ҳәа, сусутәқәа саԥхьа иқәҵаны...
Адырҩаҽны ашьыжь даакылсит иара, уаанӡа избахьоу иакәӡамкәа, ашәыта даганы, ацәажәараҵәҟьа иҭахымкәа, ихы игәы ақәмачны. Дзыхлырҟьа здырхуада, аха изумдырхуази уи шьапԥықәла дышдәылылцаз. Ажәакала, дманшәаламхазаап сҩыза...
Ҳуаҭахахь аҩналара аԥсра нахкаауа шьыбжьышьҭахьк сыҩхалазар, аԥссаҩ аӷьра даҿуп, егьырҭ асасааирҭа аусзуцәа ркьатеиах ԥҵәоит.
— Иҟалеи, бзиароу?! — мықәшәатәык шыҟеиҵаз сцәа иналашәеит аҟаԥыҳәа.
— Улеир иубап! — ихышәҭны еилаҳауеит аҳәсақәа. — Шәара шәыччоит, сара уаҳа сылшом, — даӷьуан аԥссаҩ Вера Иван-иԥҳа, лыԥсахы еиҟәыҷҷо.
Ашә аартны сныҩнашылазар, абомба ҩнатҟәацызшәа, асаркьа ԥҽыха иаганы, адашьма ашәыга ықәӡәӡәааны, уаанӡагьы ахылҩа-ԥсылҩа иагахьаз ҳуада уамашәақәа иҟан.
— Иҟалеи, иҩнаҳаи?
— Иахьа ҳара ҳазлаԥшхьоу, — лҿы илзарҳәомызт Вера Иван-иԥҳа, — атҟәацбжьы, уи иҩныхәаабжьы, ауаа ргәы иҭиҟьаз — еиҭаҳәашьа змоу ҳәа акгьы ыҟам!
— Иара дабаҟоу?
— Иара аӡыршы иҿаҭәаз даблын, дхәаазаауа даманы ицеит дахьымаара.
Уи уажәааигәа далацәажәон ирласны афатә ҟазҵо аппарат ҿыцк шиӡбыз. Иахьа иԥишәозаарын, данеиԥшӡамыз! Саркьатә балон дук азна аӡы ҟаҵаны, афымцатә ршыга ҭажьны дшадтәалаз ауп ишыԥжәаз, амхьтә шизыҟалаз... Ахәылԥазы дкылсит деиқәшәаӡамкәа, аха уажәшьҭа акгьы џьасшьомызт.
Издыруада Славик абри Александр Александр-иԥеи сареи «ҳаиҩызарагьы» изацлазар. Уи иабеидыруаз сара сызҭагылаз агәаҟра. Иабеидыруаз — аизыҟазаашьа аԥхасҭатәра мариоуп, ашьақәыргылароуп ԥсыхәа змам ҳәа ирҳәо сацныҟәо, сгәыла дычҳауа сшааиуаз. Аӡә игәаҟра аӡәы издыруам!..
Славик! Славик! Ҵыԥх уажаааны Одесса ҿыц иаадыртыз аресторан «Море» аҿы Иуреи иареи иазгәарҭон «сымшира». Уи ансгәалашәалак, ачча сызнарҵысуеит!
— Шамиль, ахәылԥазы асааҭ ааба рзы «Море» сышәзыԥшуп, — иҳәеит алекциақәа ҳанрылга Иура даасыдгылан.
— Иҟоуи, бзиароу?! — усгьы аӡә дааигаларын, аӡә ддәықәиҵаларын, џьара ддәылырцаларын, ҽаџьара дрыдыркылаларын... Сҵаашьа џьашьаны дсыхәаԥшуан Славик, аха ҳнеиуеит, ҳнеиуеит ҳәа нацсҵеит. Усҟан Архипов иҽҳалаимгалацызт. Ахәылԥазы, суаҭах сшыҩнатәаз, иҽеилаҳәа-иҽеилаца Славик дааит, — уажәгьы ухиаӡами? — ҳәа исааҭ дахәаԥшуа.
– Уласы, уласы, — азҵаахагьы сымҭакәа, симаны ддәылҵит. Ҳахьыҩдәылҵыз, атакси ҳзыԥшызшәа игылан, ҳаманы «Море» инкылҟьеит. Иура, ҳагхара даргәамҵуа, дхарахаԥшуа афое дыҩнагылан. Данынаҳахәаԥш, ихы-иҿы ҩеихалашеит. Ҳахҩык егьарааны ҳаидтәалахьан. Ҳаҩхалеит. Сыԥшызар, аҵысхш инаркны, Иура заа иҿеиҵаз астол рхиоуп, агәырӷьаратә ҭагылазаашьа аҭаны. Ҳанылатәа, Славик ашампанҩы аақәихын, апҟаҩҳәа ажәлар еилатәаз дҩарылахысын, аччаҳәа ацԥхьқәа еилашуа, аҵәцақәа иларҭеиҭәеит.
— Иудҳныҳәалоит, ҳҩыза, иахьатәи умшира, — дҩагылан, сгәыдкылара иналагеит. Уу, рыцҳақәа, арҭ еилагазаап ҳәа, сшанханы срыхәаԥшуан. Сааиижьҭеи сымшира аӡәыр иазгәеиҭахьоума, ма схаҭа издыруама саниз, сан ааԥнын ҳәа лҳәо саҳахьан акәымзар.
— Иаҳзымдырҵәҟьоз џьушьозма! Аа, иахьану, — иаацәыригеит Славик иблокнот. Сара раԥхьа аусура саналагоз, Славик акадрқәа рыҟәша аначальник
ихаҭыԥуаҩыс дыҟан. Усҟан сдокументкәа рҟны ибазаап, иагьҭеигалеит, ашьҭахь ишахьӡаҳтәыз еиԥш, «Хашҭра зқәым арыцхәқәа рблокнот».
Саргьы сгәы дырԥшаауан, ауха акыр ҳаидтәалт.
Ҳаигәа-сигәа итәақәаз ауаагьы ҳаднагалеит. Зегьы акоуп, ҽнак сиит, иахьа акәыз — ныҟасҵеит саргьы.
Аа, уажәы еиҭа иахьигәалашәаз. Сымшира иақәныҳәоит Николаии иареи! Сылабжышқәа ҩхаҟәҟәалеит, иахьакәҵәҟьоума мшәан, сымшира?!
Ноиабр 17
Ажьаҳәақәа зыԥсахыз анасосқәа русура еилашуеит, ихылҩа-ԥсылҩа лҩаҵәха ирхыббы. Акаустикатә сода ырӡыҭны, машьынкала атанкқәа рыӡәӡәаразы иҳамаз агәыӷрақәа алҵшәа харҭәааны ирзаамырԥшит. Амашьынкақәа рӡыршәрақәа ахьымнаӡоз иҭаланы иӡәӡәатәхеит. Абар, ҳҿаԥхьа ак аиҳа ак еицәаха иахьаацәырҵыз. Акаустик ахьаауқәтәаз ункылнаблаауеит, аԥсҭазаараҿы ишәарҭоу акоуп. Уи раԥхьа ианааргаз, ацистерна излааргаз аҟнытәи аӷбахь ианҳадаҳкылоз, абаӷәазаҿтәи усуҩык ацԥхь ибла ихҭәалан, уааҵәҟьа дарлашәит. Уажәы иахәҭоу амаҭәа ҷыда абаҟоу, аха атомтә газтә ҽыхьчага ҷыдақәа рышәҵаны, иҭалеит ашлангқәа рыла икыдӡәӡәаало. Раԥхьа аҭалара згәаӷьыз аматрос еиҳабы, ашьҭахь боцманс иҟаҳҵаз Филипов, иҩызцәа аԥсшәа раҳәаноуп дышҭалаз. Уи 10 минуҭк рышьҭахь дхалеит, апротивогаз ихарԥаз атанк аҩнуҵҟа аҳауа абаанагарыз. Данхала акосмос аҟны аартырак ҟазҵаз диҩызан. Зегьы икәшаны игылан, рызхара дрызбомызт. Ҳусбарҭахьынтә арадиограммақәа аара ишаҿыц иаҿын, атехника ашәарҭадара аԥҟарақәа еилашәымган ҳәа.
Ноиабр 18
Аӡәӡәара ишаҿыц иаҿуп, аха уажәшьҭа иашьцылан, фырхаҵарас ирымԥхьаӡо иалагеит. Сара
сгәамбзиара маҷк исыхгашәа иҟоуп, аха сшеимҳәац сеимҳәоит. Иахьа ицқьаны «Клаипеда» амзк ҵит Матанзас иҭагылоуижьҭеи. Ҳлеиқәаҵәа ду «Черныи» ахьӡуп, акаустик хадҳкыларц абаӷәазахь ҳаннеи, адәы анаба, иҭҟьаны алақәа ахьыҟаз ицан, уамашәақәа иҟеибаҵақәеит, аха, уажәы ахаҿы ахалашо, икара-уараха ицәоуп, агәалаҟазаара ду аманы.
Ноиабр 19
Володиеи сареи ҳаӡхыҵит анҵәара иаҿыз ҳбылтәы азҵаара аҵыхәала.
– О, комисарио! — хәа иҽаасгәыдижьлеит ҳахьынӡхыҵыз иааиуаз Хулио. — Сышԥауршьи, сышԥауршьи, схы ичыз уажәыгьы аҭыԥ аҟны иааиуам! — ашыхә-шыхә дыччон, ибла цәеиқәақәа амца рхыддыло. — Сааҭқәак рышьҭахь ҳақәҵуеит Испаниаҟа, — нациҵеит уи.
— Даара ибзиоуп, сысалам рыҭ абаскцәа!
— О, Қеи!.. Убаскума, лымкаала бзиа иубошәа збоит?!
— Ма сара сбаскуп, ма дара аԥсацәоуп, — ҳааибарччеит.
— Уагьреиԥшҵәҟьоуп, аҩы сазыршьыз! — ҳнеиԥырҵит гәыблыла.
Ашьыбжьон аӷбахь ҳхынҳәит. Аусура еилашуеит, ҵыхәаԥҵәара зқәымыз аҵыхәтәа ааигәахо иалагеит. Иахагьежьуеит аклинкетқәа, аӷба дырхыџхыџуеит анасосқәа. Аҵыхәтәантәи амш!
Ноиабр 20
Уаҳа зда царҭа амам атыгә аҟны инагаз ҳалшарақәа еизыркәкәаны, ҳусқәа ҳрылганы, ҳарзыԥшын Гаванатәи Куба-Контрольааи Питер ван Гемерти раара. Ҳаԥшуан, ҳхы-ҳаԥсы зегьы аҟәарахьы ирханы, урҭ злаараны иҟаз амҩа ҳазыԥшуан. Ус, ашхәа иааҳаҵагылаз иҩҭыҵын, иҩхалеит Куба-Контроль аҟынтәи Доминго Енрикувеси Густаво Раскои. Урҭ шыҩхалаз, уажәы ирбазма, рҽааиҭакны, рымаҭәахәқәа рыманы, иларҭалеит атанкқәа. Ҳажәлар рыԥсы ӡаны, иакәшаны игылан. Рҿаԥшылара убысҟак ицәгьан, убрахь иҭалаз иаԥсам ҳәа иҩҭыҵыр, рыԥсқәа нархышәшәап уҳәартә. Урҭ 70 шықәса иназааигәахоз аҭаҳмадцәа кала-калаӡа, рыхқәа анкылдырҳәҳәа, рхы-рҿы убас еилган, рыблақәа ирҳәон агәынаӡара ду шрымаз.
— Хорош! — рҳәеит ашәшәы зҿысны еилагылаз ианаарылагыла. Урҭ ирышьҭаххны иҩхалаз Махачаӡе, дгәырӷьацәаны акәу, ус дааԥсаны акәу, дҟәызгаӡа, ибз ихәлаԥҵәазшәа дгылан. Иаразнак рыԥсыԥ анааурыжьҭ, иласӡа рыбӷа неиҵырхит ҳауаа, аха макьана ацәажәара рылшомызт, игәырӷьацәаз ргәы иахаԥсызшәа, еишьхынԥсыла еилагылан акраамҭа.
Егьырҭ, атанкқәа акакала ирҭаланы ирҭыҵцыԥхьаӡа ҳара ҳаҵкыс игәырӷьон, ҳаилыркаауан заманалаҵәҟьа — уаӷоу иааԥсара аӡӷьы иахәлаижьт.
Ахәылԥазы иалгеит зегь гәаҭаны. Ҩ-танкк маҷк ргәы еихьыршьуан акәымзар, егьырҭ рыдыркылеит. Урҭ аҩ-танкк даҽа знык-знык рыӡәӡәара ҳхы иаақәаҳкып.
Аха Питер макьана дыҟаӡам, уи ииҳәаша здыруада, уи иоуп амал иаԥшәмоу.
Ноиабр 21
Ашьыбжьон аӷбахь иҩхалаз Питер шаҟа ҳиеигәырӷьази! Уи усҟак ҳаишьцылахьан, уажәы дыҟамижьҭеи дыгәхьаагартә еиԥш. Иаргьы, иҭынхацәа дуқәак рыҟны дааизшәа, ҳгәыдикылон-ҳхыдикылон, изхара ҳаизымбо.
Питер дышиашаз хыгәҵәы атанкқәа рышҟа иҿылеихеит. Иԥынҵа агәы кыдҟьан, маҷк иҭаԥиҵәеит, аха гәырӷьаран идикылеит, ибзиоуп ҳәа. Аиԥш гәырӷьара збахьадаз. Зегьы рҿқәа аатит, алафҳәара, ажәабжьқәа — иуҭаххалакгьы. Ҳасасцәеи ҳареи ҳаишәа-чара ҳшахатәаз, дааит «Мамбисис» ахаҭарнак Оскар Иглесиас, Питер ишазгәеиҭаз еиԥш, имацара.
Питер иҳаиҳәеит арантәи Мехико дышцаз, уантәи — Хиустонҟа, США. Уаҟа иԥҳәыс Голландиатәи дшааз. — Ҳара ҳфирма атәылақәа зегьы ирыларсуп, — иҳәеит уи, — ныҟәароуп сызҿу. Шықәсык ахьтә 2-3 мзы аҩны сҟалаӡом. Амала, Хиустон аресторан ҳшыҩнатәаз агәыҭҟьара ҳақәшәеит акәымзар! Ҳаилашьшьы амузыка ҳазыӡырҩуа ҳаштәаз, чаз хылԥа хыгьежь дук ихаҵаны Ковбои еиқәаҵәа-цәылдыз дук дааҩнашылан, иҩнапык иркыз итапанчақәа рыла агәыз-гәызҳәа дылҳалахысын, ргәыцәқәа дынҭаҭәҳәан, днықәгьежьын дцеит. Ҳшәаҟьаны доусы ҳазхатәаз астолқәа ҳахьынархәыҵалаз, ҳнеикәаӡыҭ ҳцахьан. Техас иш-Техасу иаанхоит, — иара уажәгьы аӡбахә дахьалацәажәоз иԥштәы арцәышуан.
— Акыс, — иҳәеит Питер дычча-ччо, — шәааҵра США сшыҟаз, абрахь Кубаҟа, шәара шәышҟа саарц, Хиустонынтәи Мадридҟа сыԥрит, уаантәи — арахь!
— Аа, аҳәынҭқарқәа реимабзиамзаара шаҟа ауаҩы дарҟьало, — иахыхәмаруа иназгәарҭеит аԥшәмацәа.
— Сара сашьаки саҳәшьаки Ниу-Иорк инхеит, ҳаибамбеижьҭеи иҵуазеи, — иҳәеит Оскар. — Сеиҳабы аконсерваториа дапрофессоруп, сан дпианинарҳәаҩуп, саб дашәаҳәаҩын, уи Италиа, США, Франциа, Англиа, Иапониа иреиӷьу атеатрқәа иашәаҳәабжь иагьарааны ирныҩхьан, иагьа напеинҟьарақәа иԥылахьан.
— Уаргьы иуламкәа уҟам уи амузыкатә цәаҩа?
— Ноу, ноу! Сызлыҵыз амузыкатә ҭаацәара рҿаԥхьа сара хәаҷак саҩызоуп. Амала, ус шакәугьы Чаиковскии, Шопени, Рахманинови раԥҵамҭакәа реиԥш, егьырҭ аклассикатә ԥҵамҭақәагьы здыруеит, — иҳәан, иаацәыригеит Чаиковски иҟнытә апҟа хәыҷкәа рыкәашара аҿтәи амузыка. — Шәара шәцара иақәшәеит акәымзар, шәнасыԥхьон ҳҭаацәаратә гәырӷьарахь, уажәтәи амҽыша саҳәшьа хаҵа дцоит, — ас игәалаҟара бзианы дызбахьадаз Оскар. Ҳанҵәаха акаустик ҳанашьҭаз ҳалақәа еиҵыхны ҳзеихәамԥшуа ҳнеихьан. Ҳара «Мамбисис» аҩналара аԥсра нахкаауа, аха уаҳа царҭа ҳамамкәа ҳныҩнашылон. Дара рынаҳҿаԥшра ргәалаҟазаара ныбжьнахуан. Издыруада Голландиа ираадырхәаз аспирт нагӡаны ирымамзар? Уи еизыргаанӡа акаустик иаҵганы ҳаланыркылозар?
Мап, Оскар даара иџьашьатәыз уаҩы лахҿыхзаарын, ҳџьабаа ас ҳамырлахҿыхыр, ҳаибазымдырӡакәа, ҳагәқәа хьшәашәа-хьшәашәаӡа ҳааиԥырҵуан.
Оскар ида егьырҭ ҳасасцәа усгьы џьаргьы ицомызт, рышьҭаларҭақәа хиан.
Ноиабр 22
Володиеи Питери рыхқәа ҭууа-ҭууа, ирзышьҭымхуазар акәхап, абар, амра ажәҩан ахь ихалеит, дара карауараха ицәоуп. Егьырҭ аҭаҳмадцәа Домингои Густавои лахҿыхӡа ршьапы иқәгылоуп, ршьапы иқәгылоуп моу, ашара иаҵагыланы атанкқәа еиҭах акаустик ашьҭахь ӡыршыла ирыӡәӡәаз гәарҭоит. Аҵыхәтәан зегьы еидызкыло хыркәшараны иҟоуп Питер иигараны иҟоу аспирт аҟынтә 150 тонна рҭыршара. Уажәы спиртла ҳҽаҳкәабоит!
Ноиабр 23
Ашьыбжьон, ҳасасцәеи ҳареи ҳаишәачара ҳанылахатәа, Володиа Нарачка (сыԥҳа) лныҳәаҿа ааникылеит. Уи иахьа илымшироуп.
Нара лыхьӡ Нарҭаа ирыдҳәалоуп. Уи диит Аҟәа, Нарҭаа репос аҭҵааҩцәа рконференциа анымҩаԥысуаз. Ун ахаҭыр азы илыхьӡыстәырц азагс аҟны сахьнеиз, аԥҳәыс ԥынҵа хәхәашәа итәаз — уи аҩыза ахьӡ смаҳацт, аа, ззин ҳамоу ахьӡқәа ҳәа, ихәахәа-жьахәаны лыкьҭаԥ аасымҵалкит.
— Сара исҭаху ауп макьана схәыҷы лзы зинс иҟоу, — насҳәеит снахәмаршәа, аха лара лыҽлырӷәӷәеит.
— Нара-мара сыздыруам, абри ауп илыхьӡуҵаша лҳәан, хьӡык сыдылгалт.
Адунеи раԥхьа зылацәа нықәзырԥшыз асаби еимактәыс дзыҟаларыз схаҿы исзаагомызт, сыҵҟьосыԥо стәы ишасыргазгьы. Уи шьҭа дҭыԥҳахеит, аа, уажәы Америка сааны лныҳәаҿа шьҭысхуеит.
Ноиабр 24
Иахьа раԥхьатәи аспирт аҿаанахеит «Клаипеда»-ҟа, алаӷырӡ еиԥш ицқьаз аспирт. Ахәхәаҳәа ирҭаҭәон 45 мшы ҳаздынҵәалаз атанкқәа. 45 мшы адгьыл иахәаԥшуа, адгьыл анықәгылаха змамыз ауаа адәы инықәлеит... Автобус иаҳзаарышьҭыз ала аекскурсиа ҳцеит Варадера, Матанзастәи еицырдыруа аҳаԥахьы. Аха зегьы рхаҿы ианубаалон наҟ ари абаӷәаза анҭыҵра ишазхьуаз. Ирылан доусы рхәыцра ҵаулақәа. Сарах, изакәу сзымдырӡо, хаҳәык хьшәашәаӡа, ихьанҭаӡа сгәы икыджьылан, акы саргәырӷьомызт, сагьаргәаауамызт.
Ашьыбжьышьҭахь ҳанааи, анасосқәа еиқәтәахьан, «Клаипеда» аҽеиҵаҳәара иаҿын. Питер дтәаны апротест иҩуан, 10 нызқь тонна инареиҳаны ирымырхәҳаз аҟнытә 8,Ахәылԥазы абаӷәаза ҳаҩҭыҵит, Питер инапы иҟьон, Ротердам сышәԥылоит, амшын алԥха ҳәа. Ҳамшынуаа гәырӷьон, игәырӷьон «Черныи», аҵыхәа ршәшәо иԥон, иҩуан, ԥхьаҟа гәырӷьара дук иазыԥшызшәа.
— Куба, территорио Либре-де-Америка! — акраамҭа ирхыҩуан, ҳаспирт иашьызшәа иӷламха иаҳгәыдыззалоз, Атлантика ацәқәырԥақәа...
Иналагеит имхәлаӡо амшқәа, имшаӡо аҵхқәа.
Инаҿасҵон абызшәа рҵага апластинка — «Иудыруоу англыз бызшәа»1.. Ных, уигьы шьҭа иҵаны иҟасҵо башоуп, — снапқәа аасываҳауан. Иабаҟоу «Актау» аҟны исымаз апластинка — ахәра ашәа!..
Аҩнуҵҟатәи аусқәа шцац ицоит, акәакь ҵарқәа ҳазлархамкшаша аҳасабала ҳнархыкәша-аархыкәшо, иааҟало агәынамӡарақәа неиқәыршшо, аҟәарахьы ҳазлаӡхыҵша амаршәа куа, амҩа ҳақәуп.
Декабр 5
Закә насыԥузеи иахьа иаакылҟьаз, аха ауаҩ иҭахрақәа анынамӡаша! Ашьыбжьон амра цаҳә-цаҳә иаакылҟьази Атлантика аҭынчреи џьашьо, ихьаадоу, иԥынгыладоу аокеан ҭыкка схыԥшылон, шаҟа аҵанарӡхьоу сазхәыцуа. Ус, сԥынҵа былфҩык нҭасит. Ашырҳәа саахьаҳәзар, хыхь алҩаҵә зҭыббуаз атруба ду аҵаҟа амцабз ҩхәыҵҟьеит. Наҟтәи абжьысырҭа ибжьаланы иааиуаз аматрос Стрилецки аӡы ҳәа наиқәҿысҭын, ашырҳәа сыҩхаԥалеит. Агәгәаҳәа абылра иаҿын атруба ду аҵаҟа еиҩырҿа ишьҭаз амшьамба. Али-ԥси рыбжьара ирцәан... Зыԥсы еиқәхаз ауаа ахәылԥазы Аконституциа амш азгәаҳҭон.
Декабр 6
Ашьжьымҭан ҳамҩа аҿаԥхьа, ажәҩан анаӡараҿ, планетак амца акызшәа, акы абылра иаҿын. Уи афақь иҭҟьоз ацԥхьқәа убас ажәҩан ахь иаршәуан, иарбан, ирыҵоу закә мчузеи аауҳәартә. Ҳазааигәахацыԥхьаӡа иаҳа-иаҳа ихтуан иаакәыршаны аԥҭақәа зҽыргәылазҵәахуаз ашьха Пику. Уи, ҩ-нызқьи бжаки метр аҳаракыра змоу Азортәи ашьхақәа раҳ, абысҟак аҽеиԥсхырчны аҽзахәаҽуаз, гәаҟрас иамоузеи уҳәарын, иаӷражьу аԥсыԥ ҵыхәаԥҵәараданы ишаӷрыҵуаз, ишыгәынқьуаз ала!.. Пику зхааным, иахнамгацгьы иҟоузеи! Уи, иахьагьы ишьҭыхны изку, изықәгылоу адгьыл аамҭала аԥсабара иакадифазар акәхарын, ашьац иаҵәареи адәыкакаҷқәеи рыла иқәҵаны. Аӡы назхаҵәаз адгьыл ацәхәыҵҵыр ҳәа ишәошәа, Атлантика ацәқәырԥақәа ыԥаны ацаҟьа иажәлоит. Иара Пику Азортәи адгьылбжьахақәа ирсимволха, кьаҭара зқәым мцаны ирхагылоуп, иҵызшәааз аокеан зынӡаск рҽахәладмырӡырц ааԥхьара ҟазҵо баҟаҵас.
Маӡажәак рҳәарц рҭахушәа, рыхқәа нахьарнааны инеиҿаркрашәа, еидгылоуп Пикуи Фаили, аха рыбжьқәа еиннарҩуам рыбӷашшара ҭаԥызҵәаз аокеан. Дара аҩдгьылбжьахак, Нептун инапсыргәыҵақәа ирықәҵаны аокеан иҩалигаз чашәқәоуп уҳәап, иҟәашә-ҟәашәӡа ишьҭыхны, аокеан иалыҳәҳәо иахьышьҭоу. Шьанҵа-мақьараны иҿыцәаау ацаҟьақәа урҭ баагәарара рзыруеит, ирыдуазыруа ацәқәырԥақәа нрыдԥыххаало. Зых иақәиҭу ԥсабаратә ԥҵамҭоушәа, уаҩ дызқәумбаауа адгьыл убас ицқьоуп, иԥшӡоуп, иҟәашәӡа иахьышьҭоу игәаӷьны ушьапы узықәыргыларым. Урҭ рыԥшаҳәақәеи рыхәқәеи рҿы амхурсҭақәа пашә-пашәӡа ицәаӷәаны иахьышьҭоу улаԥш нарыдымхаларцу! Аиаҵәара зхашьшьы шәаԥы-џьаԥла ихҟьоу ашьхақәеи амхурсҭақәеи, аӡахәаҭрақәеи, ацитрустә шәыр баҳчақәеи имфа-имжә срыхәаԥшландаз уҳәап. Аиҩхаақәеи ахәы ҳаракқәеи ршьац иаҵәара ихәыдразуа иалоу ашьамаҟа, ана-ара зԥарԥалыкь ҟьаҟьа дуқәа еилагьыжьуа аԥша ӡлагарақәа — уназхәаԥшлак зегь џьашьахәын.
Иҿымцәааз авулкан шьха Горда, шәышықәсала иаҿыкьасоз алаӷырӡ ахьтәы ваза ианҭәалозшәа, икәеи-кәеиуа уи ашьха агәҭа ибжьоу аӡиа аԥшӡара Риҵа иаманакуеит. Азортәи аԥсабара, аҳауа Аԥснытәи еиԥшуп, иугәаладыршәо аҭыԥ ԥшӡақәа рацәоуп. Араҟа зхыԥхьаӡара рацәоу аӡ-ҵәыҵәқәа гьамала — Нарҭ-ӡы ахаҭа! Ҿамҩак анылбаадара ԥсҭазаарак исзаҩызан! Иалагылоу аԥсабара аԥшӡара, ацқьара ацәа рхоуп аратәи ақалақьқәа. Ак еиҳа ак ссирны, дгьылбжьахак еидызкыло Азортәи адгьылбжьахақәа иаарылукаартә иҟоуп Грасозеи Сан-Мигели. Ақалақь Пента-Делгата ари архипелаг аҿтәи ақалақьқәа иреиҳау баӷәазоуп. Аԥшаҳәаҿтәи ишәҭылаҳау амҩа ҭбааҭыцәқәа, абульварқәа, зуапа иаҵәарақәа ирҭашьшьы еилагылоу ашәаԥыџьаԥ уҳәа Гагра саама аасгәахәт азныказы. Асубтропикатә ҳауа цқьа иарцәыцәыз ашәыр баҳчақәа, ацитрусҭрақәа, аӡахәарҭақәа, аҭаҭынырҭақәа, ананастә оранжереиақәа анапыдкылара бзиа шрымоу ҩашьом. Лагоа-Гранди, Фогу, Фунас — ашьха ӡиа хьшәашәақәа — акалмаҳақәа рҭакәашо ирҭоуп... Ана-ара икылҵәраа иҩеиуеит агеизертә ӡыршы-ӡыршәрақәа, акәтаӷь шаҟәа
фҩы зыхҟьо, егьырҭ аминералтә-ҽыхәшәтәыгатә ӡыҵәыҵәқәа — Аԥсны сышԥаналалеи уҳәап Атлантика агәҭаны! Ауаҩытәыҩса иҟынтәи зхы иақәиҭыз, арҭ уаҩ дызқәнымхоз аԥсабаратә ԥҵамҭақәа рыҟазаара ибзианы ирдыруан, иагьрыԥсшьарҭан ажәытәӡатәи акарфаген-мшынныҟәаҩцәа. Азортәи адгьылбжьахақәа ирыҿцаалон иара убас ажәытә анорманцәеи арабцәеи.
1431 — 1453 шықәсқәа рзоуп арҭ адгьыл ҭацәқәа апортугалцәа рнапаҿы ианаарга, уи инаркноуп алаӷырӡи, агәырҩеи, аԥсреи, абзареи ианынарҭагыла... Арҭ алгьылбжьахақәа иреиӷьу ԥсеиҭакырҭак ҩ-континентк рыбжьара даҽак узыԥшаауам. Ашьҭахь Испаниатәи арҳәцәа Америкатәи ианаауа ԥсынеиҭакырҭас — флот аанҿасырҭаны иҟарҵеит. Уи инаркны Азортәи адгьылбжьахақәа ҟалеит Америкеи Европеи рыбжьара ар рус азы аҵак ду змоу дгьылбжьахақәаны. Урҭ аҩбатәи адунеитә еибашьраан Америкатәи амшынтә флоти авиациеи ирбазан.
Фаиал ихьҟәырҷахоу адгьылбжьаха хәыҷы 1466 шықәсазы Португалиатәи акрал Альфоне  наунагӡа ҳамҭас илиҭоит игәы ҭызблааз агерцогиниа Изабелла Бургундскаиа. Уиашьҭахь арахь еихеит Фландриатәи ахҵәацәа, арҭ аҭыԥқәа нхарҭас иаанызкылаз. Аԥшӡара мацара иазшаз аԥсабара, аа, уажәы иахыҩуеит агәынқьбжьы: џьоук ччоит, џьоук ҵәыуоит. Қалақь хәыҷык аҿы иҟоуп ҩ-дунеик — амали аччиареи рдунеиқәа. Ақалақь Понта-Делгада иџьашьатәу, иршанхагоу алакәтә кәакь — абеиара, абарақьаҭра, архитектуратә баҟақәа, ахан хьыҵәцарақәа шьаҿақәак унарыдҵыр, иаацәырҵуеит иџьашьатәу даҽа лакәтә кәакьк — амамзаара, арыцҳара, аччиара — акапитал иазеиԥшу ачымазара.
Декабр 9
Хьҭак џьара иҟоуп ҳәа згәы иаанамго, атропика итҟәаны иамаз ауаа, ҳаԥхьаҟа иаҳзыԥшу иаҳнардырратә, аҷыхь аҿаанахеит. Имҩаԥаагеит акомандирцәа
реилатәара. Зҵаара хадас иҳамаз — ҽаҩраҭагалантә-аӡынтә ныҟәара аҽазыҟаҵареи ҳреис ахыркәшареи ракәын...
Декабр 11
Ла-Манш. Аԥшатлакә, афырҭын ушьҭнажәаап. Аӷбақәа ашышкамс реиԥш еилысуеит. Иубап ҳзыхьӡо, иаҳԥыло, ҳазԥыло. Бзиара заҵәыкс иҟоу — амшын аатуп, анаҟә уаҩ дашьаҳауам.
Саԥхьа иқәуп абоцман ирапорт. Ҳара ҳаҩнуҵҟагьы еилыхароуп. Зыхдырра, зычҳара лаҟәу гәамҵуеит...
Декабр 13
Иахьа асааҭ 24 азы Роттердамтәи абаӷәаза ҳанҭалеит. Аҵх агәы ааҩнашоны, «уаа хәлыбзиа» ҳәа, сышәхымс даахыҵит Питер, иблақәа ихаччо. Аԥсшәақәа ааибаҳҳәан, Володиа ишҟа ҳныҩналеит. Уи ишьҭагыланы ихалаз аофициалтә хаҭарнакцәеи ҳареи иеицԥаҳҽыз аҵх сахәахәан, скарауарахоуп сшыҟоу.
Алабораториатә анализ ззухаз ҳаспирт ахаҭабзиара еилагам, ибзиоуп ҳәа аҭак ҟалеит, уи, ҳақәҿиарақәа ирхадоу, ҳгәалаҟазаара шьҭнахит. Ҳауаажәлар ақалақь ахь ицеит, адәы анықәлара схы ахызбаауеит, аӷба сҭымҵит. Аӡиас Маас ҭырҭәааны ихтәалоу абнакәатақәеи, абаӷәаза злымҳацәқәа кьацә-кьацәӡа еибарыҩуа иҭоу ажьақәеи хәыцрақәак сыздырҵысуеит...
Декабр 14
Ақәаԥсатеи, аԥша ҵәыҵәи, сара сгәалаҟазаареи еиԥшуп. Аӷба слалбаан, ақалақь ахь сҿынасхеит. Ақалақь харан. Дара Голландиаа ишырҳәо еиԥш, Роттердам ақалақь маҿак ыҟам, абаӷәаза аҽыуаҩ мызкы дзакәшом. Ари абаӷәаза адунеи абаӷәаза дуқәа ираԥхьагылақәоу ируакуп. Аидара еиҭарсраҟны — актәи аҭыԥ амоуп. Куба аҵкыс хыџьара (дгьылла) еиҵоу ари атәыла хәыҷы зҭоурых ҵаулоу, зтрадициа беиоу, зқыҭанхамҩатә
ааглыхратә индустриа ҳараку, зуааԥсыра рыԥсҭазааратә ҩаӡара акырӡа иҳараку уажәы-уашьҭан амшын лхыҩрны инахатәап уҳәартә илаҟәуп. Аха ари атәыла иамоу агидротехникатә хархәара аҩыза змоу даҽа тәылак ыҟам, атәыла аӡы излацәыхьчоу адамбақәа рылоуп. Дара ақалақьқәа — Роттердам, Амстердам, Заандам уҳәа рыхьӡқәаҵәҟьа адамба аҟынтәиоуп иахьаагоу. Араҟа уахьынаԥшлак иқәгылоуп зԥарԥалыкь дуқәа зхагьежьуа аԥша ӡлагарақәа. Урҭ ижәытәӡатәиу аӡлагарақәа аҳәынҭқарра анапаҟны иҟоуп, иахьчоит жәытә баҟақәаны, аха ахархәара ду рылоуп иахьагьы. Ирлагома арыц? Мап. Ӡыҭгагақәоуп! Атәыла аҳҭнықалақь Амстердам (аиҳабыра иахьыртәарҭоу, апарламент ахьыҟоу Гаагоуп, аха Амстердамоуп ҳҭнықалақьс иԥхьаӡоу) улицақәас иҟоу каналқәоуп. Ақалақь аҩнуҵҟа ӷба жыцәк ахьзымнеиуа маҷуп. Акварталқәа — аӡтәы кварталқәа — дгьылбжьахақәоушәоуп ишыҟоу, рызегьы еимадоуп зхыԥхьаӡара 400 инареиҳау ацҳақәа рыла.
Амш аихашьшьыра згәеихашьшьыраз, амашьына саманы инеиуан, сгәы ҟазҵаша, сзырлахҿыхша акы снарбарц аҭахны. Снеиуан аканалқәа ирху ацҳа еихыҵ-еихылақәа срықәуаа. Зных цәаҟәаҵас ақалақь нахьхьи-аахьхьи зхы алакны иахакнаҳау ацҳақәа рыла ажәҩан ахь схалома шысҳәо, сынхәыҵанагалон ԥштәы рацәала зылашарақәа еилаарцыруа адгьыл аҵантәи аҳҭнықалақь — атунель ҭакнаҳақәа рышҟа. Ақалақь зегьы шәҭылаҳауп. Уахьыԥшлакгьы ашәҭқәа, ашәҭқәа, ашәҭқәа. Голландиа ада ҽаџьара иуԥымло, ҩба-хԥа еихагылоу аҩны ҟаԥшь хәыҷқәа инадыркны, ахан хьыҵәцарақәа рбарҵақәа, рхышәқәа хҟьоуп шәҭла. Ари атәыла аҟара ашәҭ иасимволу тәылак ыҟамзар ҟалап.
Уахьыԥшлакгьы асқьалақәа, аӷбақәа, асқьалақәа, аӷбақәа, бираҟ хкыс иумбара, мал хкыс изҵам арбану!
Ари атәыла иахылҵит адунеи еицырдыруа амшын-ныҟәаҩцәа, адгьыл ҿыцқәа раартыҩцәа. Аӷбаргылареи аӷбарныҟәареи рҭоурых иузаҟәымҭхо ари атәылан аӷбаргылареи арныҟәареи иҵон аурыс ҳәынҭқар ду
Пиотр Актәи. Уи Амстердам ақалақь азааигәара Заандам дзыҩназ аҩны хәыҷы иара иаҳаҭыр азы имузеины иаартуп, аулицақәа руак аҟны иқәгылоуп ибаҟа.
Аҩбатәи адунеитә еибашьраан еилаԥыххааз ақалақьқәа, анемец солдат шьхәа аҭыԥкәа 1951 шықәсазоуп ианырнырхыз. 13 миллионҩык инареиҳаны изқәынхо ари зтәыла хәыҷы аамҭала, абуржуазиатә револиуциа ҟалаанӡа (XVI ашәышықәсазы), Испаниа анапаҿы иҟан. Ареволиуциа ашьҭахь ахақәиҭра зауз Нидерландиа ҟалеит еиҳа иӷәӷәаӡаз атәылақәа ируакны, анапаҿы иаанагеит ҵҩа змамыз аколониақәа. Аха акапитализм иԥсабаратәу аибафеибагараҿы Нидерландиа иампыҵанакыз аколониақәа жәпакы ампыҵыҟьҟьеит. Иара ус шакәугьы, ари атәыла хәыҷы иахьагьы еиқәырханы иамоуп имаҷымкәа аколониақәа. Уи Америкатәи аконтинент аҿы мацара заҟа амоузеи! Голландиа хшла аҽакәабоит, аҽзамкәабарызеи! Аиармарка сналалеит, ишәҭ-хышәҭха, уахьԥшра, узхәаԥшра ааузымдырыртә фатәи, жәтәи, шәҵатәи, ҟәынҵатәи рыла иҭәны. Аиашазы, акапитализм аԥсабара ззымдыруа, зыҟаҵарак змам дналаԥшыр, дыхнамхырц залшарым азнык азы. Уи ҩнуҵҟала иагәылаԥшны иззымбо, ииашоу алкаа аҟаҵара злымшо дарлашәуеит... Сара аԥхын Баҭым иқәҵыз, ӡынрак џьара исыхьӡап ҳәа иҟамыз, ахьҭа аасзымчҳар ҟаларын, уаҟа иаахәаны инасшәысҵаз асвитер акәымзар. Арахә раалыҵ, ахшхырҵәы, анаҩс ублақәа рыҭҟәартә иҟаԥшь-ҟаԥшьӡа иҟаз ашәхақәа еилажьу адунеи зегьы иазхап уҳәап! Абыржәы ауҭра иааҭыргаз ауҭраҭыхи акыҭанхамҩатә аалыҵқәеи узрылсрым. Голландиа иахьатәи ақыҭанхамҩа концентрациа зызуу, ааглыхра-индустриатә шьаҭа ӷәӷәа змоу нхамҩоуп. Уи ачарыц аарыхреи жәхьак ахш рацәа амхреи рҟны адунеиаҿ аԥхьагылара амоу тәылоуп. Иара убас аԥсаатә рааӡара аҟынгьы. Голландиатәи акәытқәа зегь реиҳа зыхә лаҟәу, зегьы хырҭәак иаанашьҭызшәа, зкапан еизааигәоу, зыԥсылара еиԥшу кәытқәоуп. Аамҭа кьаҿла еицхырхуа, еицырааӡо, еицыршьуа аԥсаатә ссиршәоуп ишыҟоу. Иахьырааӡо афермақәа рҿы уахгьы-ҽынгьы амузыка абжьы ихыҭҟьагаха игоит, акәытқәа ацәахаҵәҟьа рымам, акрыфареи аҵареи мацара ирҿуп.
Аканалқәа, аулицақәа, ашҭақәа... унапхыц хсаны иузкаршәрым, ицқьоуп. Голландиатәи ацқьареи аиҿкаареи Гегель ихаан исалам шәҟәқәа рҟны иџьашьаны, ас стәыла ҟаларушь зныкыр ҳәа иҩуан.
Ашәҟәқәа, ажурналқәа, агазеҭқәа, акалендарқәа, аплакатқәа хҟьоуп парнографиала. Шьаҿацыԥхьаӡа иуԥылоит асекс кинотеатрқәа.
Декабр 17
Иахьа, абаӷәаза иҭыҵыз Ла-Манш шыҟоу ҳлеиуаны, ирласны алазарет ахь унеи ҳәа аҳақьым ибжьы арепродуктор иааҭыҩит. Иҟалазеишь ҳәа снеизар, аҳақьым практикантк инапы аҿаҳәара даҿын. Уи, акурорт аҿы ԥсшьара дыҟоушәа, иеимаа ҵырԥалақәа ишьхаркьакьаны, абжьысырҭа цҳа дықәланы дшааиуаз, агыгцәа ргыланы зҿаазхаз ацәқәырԥа дацәцарц даннаҵҟьа, дықәҟьаны дкаҳаит...
...Иаха ԥхыӡла, иуаҩымчреи игәыԥшқареи инубаало, дсацәажәон сашьа еиҳабы. Абар, иҵуеи сан ԥхыӡ дсымбеижьҭеи. Аҩныҟа ҳхы хоуп, хәыцрак хьоу-хьоууа исыцрыхоит...
Декабр 18
Ла-Манш асҟак зҽызҟьоз Бискаи иагьа рыла иаҳԥылап ҳәа, ҳхәахәа-чахәаха ҳахьылкылшәаз, аҩныҟа ҳцара иахыццакуазшәа, иааџьоушьартә иҭынчын, аҭынчрамоу, иҳамҩатәны ԥшакгьы ҳацасуан. Иаалырҟьаны дычмазаҩхеит акаԥдан 4-тәи ицхырааҩ Петиа Вашнивски. Уи Ленинградтәи иреиҳау амшынтә училишье далгахьан, ааигәоуп амшын данхылаз. Петиа ҷкәына ҭынчк, уаҩ ҳәатәхаҵаҩык, зус здыруа, изызҳауа, амҩа лаша иану, узеигәыӷша уаҩуп. Акрыфара ӷәӷәала иҽадицалон, уи акәу, аца хьаа изцәырҵит.
Декабр 19
Иахьа ҩ-гәырӷьаҿҳәашак сзааргеит арадистцәа. Радиограммак — аҩнынтәи, егьи апартком аҟынтәи — ҳшыӡхыҵлак апартком ахь снеирц.
Декабр 20
Португалиа ҳаваланы ҳнеиуеит. Атлантика ҭынчуп, ихтуп, аԥша ҷахь аҿоуп. Дааит аҳақьым, ҳчымазаҩ деицәахеит ҳәа. Ачымазара ахаҭа кьатеилашәызар ҳәа ишьақәиргылеит. Аусбарҭаҟынтәи адырра иҟаҳҵаз аҭак ҳауит ачымазаҩ Лиссабон даанҳажьырц. Архангельск аполиклиникеи ҳареи ҳҽеимаадан, аконсультациа ҟазцоз ахирурггьы иҳабжьеигеит ааигәатәи баӷәазак аҟны дынҳажьырц.
Уажәы Петиа имаҭәа-иҩыҭәа, икәабара-ишьышьра — иазыҟаҵара ҳаҿуп. Иаргьы игәы ԥшаан, ихьаақәа рҽырӡан, дҟәазга-мызгашәа дҟалеит. Иҩызцәа идгьежьылоит, ишәҵатәы-иҟәынҵатәы — деиқәдыршәоит. Асааҭ 0.30 минуҭ рзы, зжакьа еиқәаҵәақәа қашәқашәо, зыбла гәыҭбаақәа зхалашо иҩхалаз алоцман Лиссабонҟа ҳназгоз аӡиас Тежу (Тахо) ҳиманы дынҭалеит. Аҵх акыр ишцахьазгьы, алашарақәа аԥсҭазаара дырлахҿыхуан. Урҭ алашарақәа ажәҩан ахь ихалома шуҳәо, илбааны ишышьхарԥыроу ааудырыртә рҿынархон. Ацәаҟәа еиԥш ажәҩан иагәылакнаҳаз, ацҳа иахагылаз ацәашьқәеи наҟ-ааҟ еивысуаз амашьынақәа рылашареи уамашәақәа идырԥшӡоз ахықә азааигәахара ҳаҿын. Ҳазааигәаха-цыԥхьаӡа аҽышьҭнахуан, илашон. Ус 80 метр иҳараку, 2000 метр иауу ацҳа ҳаннаҵала, еилыхха иқәсуаз амашьынақәа ажәҩан иалубаауан. Ацҳа ҳлыҵшәаны еилагылаз аӷбақәа ҳанрылагылоны, ахыкәалаа иаҩызаха иаакылҟьаз акатер аддыҳәа иааҭыҵын, ааҩык ахацәа аносилка кны иҩхалеит. Урҭ доусы зызку иақәнагахаша ацәа-цәҩычала еилаҳәан. Санынарԥыла, рхы-рҿқәа рхаччо, снапы ааныркылон,
издыруада раԥхьатәи советуаҩ напызаргьы иааныркыло. Ачымазаҩ игәабзиара, дзеиԥшроу иазҵаауан, рыԥси-рыԥси еихьымӡо. Ҩыџьа зуаҩыбжара ирҭысхьаз аҳақьымцәа шиашаз ҳчымазаҩ ишҟа иныҩналеит. Егьырҭ атәыла ахаҭарнакцәа аофициалтә хәҭа ианалга, али-ԥси рыбжьара фырџьанк-фырџьанк аанкыланы, ҳчымазаҩ дҩышьҭԥаа рҿынархеит.
— Асовет уаҩ ҳнапаҿы акгьы ихьуам, хьаас дҟашәымҵан, шәара шәаԥхьа ихы бзиа, игәы бзиа дыхәшәтәны иԥсадгьыл ахь днаҳашьҭуеит, — рҳәон урҭ лахҿыхӡа.
Ҳарҭ ҳааҳәны ҳамҩа хада ҳнанылеит. Сгәы дрыцҳанашьон Петиа атәым дгьыл аҟны дахьаанҳажьыз, аха сгәы ҭынчын, агәра згон аиааира иазықәԥоз адемократиатә мчқәа рнапаҿы дышшәарҭамыз, уи агәра унаргон ареволиуциатә гәышьҭыхра ду зманы иаҳԥылаз атәыла ахаҭарнакцәа рҿаԥшылара.
Декабр 23
— Ишәмаҳаӡои сышә ауаҩы ихы ахьадԥиҽло, — ҳәа аҵхагәҭаны сышәхымс даалагылеит Лена дуаруаруа. Аиашазы, уаанӡагьы уаҟьанчаҟьанбжьқәак саҳауан, аха уажәы сгыланы срылалар аҵкыс, рхала еилгозар ҳәа сықәиан.
Сҩагыланы саныҩдәылҵ, абарҵан аӡәы ишьапқәа еихыршьны асқам дықәтәоуп, уаҳа ԥсы зхоу аӡәгьы дыҟам.
— Узмыцәои, Васили Иван-иԥа! — снаиазҵааит. Акы иҳәашашәа дналаган, аха иҿы изеихыхуамызт, иажәақәа иҿы иҭабылгьон. Уи, абажә иадтәалоу аҵларкәыкә еиԥш, итәашьала, уаха дҷаԥшьозар акәхарын. Дааԥсаны ацәа далоума аасгәахәт, ахаан ас исымбацыз ауаҩ ҭынч, ауаҩ гәыԥсшьа. Уи дырҩегьых дааҟрым-ҿрымын, дҩаҵҟьан, адыр-дырҳәа амардуан дналбаан, дшыҩуаз ацҳа днықәсын, аӷба аҵахь дцеит. Саргьы, уаҳа хырҩаак ҟамҵакәа, снеин снықәиеит.
Декабр 24
...Иахьа адырра ҳарҭеит Баҭымҟа сааҭқәак анеира азин злаҳарҭаз ала. Арадиограммақәа доусы рыҩныҟақәа иԥрит.
Декабр 25
Иахьа ԥшьымшуп Жиколи Кислиакови усура иҭымҵуеижьҭеи, руаӡәк аԥша сакит ҳәа, егьи ахаԥыц хьаа изцәырҵны. Излаҳаҳақәо рыла уахынла иржәуеит, нас ҽынла ишьҭоуп икарауараха. Урҭ рыдагьы, уахынла мшаԥы мҩаԥызгақәо ыҟақәоуп ҳәа лымҳаҭасқәак ыҟоуп.
Володиеи сареи еибаҳҳәеит уаха аҵхагәаны ҳаарылсырц.
Декабр 26
Иахак, ишеибаҳҳәахьаз еиԥш, дааип, ма ателефон дасп ҳәа Володиа сшизыԥшыз, аамҭа цеит. Ауаҩ акы даназыԥшу шаҟа игәы ҭынчым ҳәатәым. Ацәылашамҭазы ԥхыӡк сынҭанагалоны, акыркырҳәа ателефон абжьы аагеит. Галина шьыжьхьафарахь сналԥхьон.
Какалк аанкыланы саныҩхала, дааит Володиа.
— Бзиала уаабеит, иахак аӡәы сшизыԥшыз иаашеит, бзиароу? —снаиазҵааит.
— О, бзиара збаша! Уеилыскаауеит, уеилыскаа…
Уи џьара акы дацәыԥхашьо даныҟоу, уамашәақәа иблақәа атаԥс-атаԥсҳәа аиқәԥсара иалагоит...
Декабр 27
Иаха сан ԥхыӡ дызбон, дшызбақәоз сгәалашәом. Дшыҟоу здыруада. Амш ашьа аҿыҵуеит, Егеитәи амшын наҟәала ахаҿы ҭахәҳәоуп.
Декабр 28
Иахак анаҟәа иагәылахаз аӷбақәа бжьыла еилибакаауа еиқәҟаауаз, оҳ, гәышьа ҳәа, ашьыжь Амрамортә
мшын кәеикәеиуа инхылеит. Ҳауаажәларгьы рхаҵкы кеибамыршәуа рыхқәа рибарҿышуеит еицәнымхо.
— Сара схы Лена иԥылҽаанӡа, атанкқәа хацәнмырха сырҭаланы исрыцқьон, — ихәеит ашьыжь, сџьаус иахәҭаз ахәшьара амоуит ҳәа иааиз Гьаргь-алектрик. — Уи ашьҭахьгьы апалубаҟны уахгьы-ҽынгьы сыҟан, апалуба фымца лашарала еиқәсыршәон.
— Нас уажәы угәы ндырхама?
— Даараӡа...
Ари аус иҿыцыз усмызт сара сзын. Зны-зынла уи иеиԥшыз агәамҵрақәа цәырҵуан.
Декабр 29
Ҭырқәтәылатәи ажәҩан алаӷырӡ аҿыкәкәоит, аԥсабара алахь еиқәуп. Ашьхақәа сышәыбла рхырҿқәа ҭаҳәҳәоуп. Амшын Еиқәа аҟынтәи ԥшак ҵәыҵәӡа иааиуеит. Ҳара ҳхы-ҳахшыҩ зызку ҳагхаԥхақәа реиқәыршшара, ҟыҟда-ҿыҟда аӡхыҵра ауп. Уахьԥшлакгьы аџьашьатәқәа: Ленеи Гьаргьи еиҿаччоит, бзиа еибабаз реиԥш еибаргәыбзыӷуеит. Володиеи Ҭамази лафк еибыҳәо, рыԥскьатеиах ԥҵәо, апалуба хыхь иқәгылоуп. Мчыбжьык иназынаԥшуа акаԥдан икаиута аҩналара мап ацәкны иҟаз Гала, аккаҳәа дшәаҳәо, акаиута аилыргара даҿуп... Узхәаԥшлакгьы рыблақәа рхаччо, угәы иаарыцҳанашьап. Жиколи Кислиакови адәахьы идәылҵын илеиҩеиуеит, рхы-рҿқәа аҵәахаҳа еиԥш икылҟаԥшьаа-кылҟаԥшьааӡа.
Закәытә насыԥузеи! Уаҵәы аҩны, хаԥсадгьыл аҟны ҳҟалоит. Ҳҟалоит ашықәс ҿыц азы. Ҳашиашоу Баҭымҟа ҳамҩа гоуп. Баҭым уажәазы зегьы иҳаԥсадгьылуп, иҳаҩнуп. Зегьы еилыхоит, ҽыкәабароуп, ҽышьшьроуп, аҽеилыргара, аҽеидкылара – иҵуазеи ҳҭаацәеи ҳареи ҳаибамбеижьҭеи!
Декабр 30
Амшын Еиқәа хьшәашәаӡа, ҳбара ахлахаҵ аргьежьызшәа икша-кшо, хаарак-гьамак аҵаӡамкәа ауп
ишыҟоу. Уи ус ианыҟоу, цәымыӷхарак шсылоу дырны, ацқәа хырџьаџьа мчыдаха сыхәлаӷыӷра иалаҳазшәа, сгәы иаарыцҳанашьон. Иудыруеи, уи жәытәнатә аахыс стәылаԥшӡа, стәыла хәыҷы знапаҿы иаазгарц иҭалоз зегьы ус ирҿагылалозар, аха амч мырхакәа сыуаажәлар мҳаџьырра иацәыргаз аџьабозар, игәхьаанагозар, усҟан агәы иԥжәаз уажәгьы аҽазеиқәымкуазар! Иудыруеи, шаҟа гәнаҳара, шаҟа рыцҳара шаҟаџьара иҟалахьоу ҳәа схәыцуа, Аԥсны агаҿахь сыԥшуп. Сгәы хьоухьоууа исыхьуеит, ҽаамҭанык еиԥшымкәа, гәхьаагарак сызҵысит, исыхоит аҩныҟа, сыԥсы сыхәцә икылагыло аҟнынӡа. Ас сҟамлацызт. Схаҭа схы џьасшьоит. Сыбла ихгылоуп схәыҷра амшқәа. Игәхьаазгоит схәыҷра, излагәхьазгаша, сызлаҵашьыцуа уамак иалаҟамзаргьы, игәхьаазгоит. Усҟан ма гәыӷрак сыҵасуан, ԥхьаҟа ԥсҭазаарак ахь акы снанаԥхьон... Ацәқәырԥақәа ирылаланы ииасуашәа, саԥхьа ицәырҵуеит ҳқыҭа, ҳаҩны, ҳашҭа. Ҳажәқәаҵәҟьа сықәҟаауеит, сбара еигәырӷьазшәа, Тузик сықәҵәашо уама ҟанаҵоит, ҳқәаҵа алаӡара сыфҩы акын исԥылеит. Еибарҟарҟарит ҳҟызқәа, ҳакәтқәа. Ҳшәишәиқәа, асолдаҭ реиԥш рҽеикәаԥса, рыбжьқәа еиқәыршәаны исыдныҳәалоит. Закә гәырӷьароузеи, мшәан, ҳашҭа иҭызбаауа, саландаз схәыцра салымҵӡо.
Иаацәырҵит ашьхақәа ӡыш-ӡышӡа, хҭырԥа шкәакәала рыҽҭаҳаҳәаны, џьабаа, хьаа дук иаҵоушәа еиҵаӷәӷәа, ҿырҭуам-ԥсыршьуам. Сыблақәа сыржьауоу, избо закәи, мшәан! Исзааигәаӡоу, сзааӡаз ашьхақәа, зегь реиҳа адунеи аҟны сыбзиабара зцу, зыла сгәы дуу, сышьха ԥагьақәа. Ахәыҷы дшымгәырӷьара среигәырӷьеит саԥхьа иаацәырҵыз ашьха ҳаракқәа — ишԥареиԥшу Аԥснытәи ашьхақәа! Аҳауаҵәҟьа лалбааздеит иҟәандаӡа, ан лкыка еиԥш сзааӡаз аҳауа. Слалбаан скаиутахь арадиодкылага наҿасҵазар: «Ицәажәоит Аҟәа. Аҭыԥантәи аамҭа 11 сааҭ, шәырзыӡырҩы Аԥснытәи ажәабжьқәа...» Сӡамҩа илахьыкәкәеит агәырӷьаратә лаӷырӡы. Ҳабаҟоу, мшәан? Аҷареи Ҭырқәтәылеи рҳәааҿ ас шьха сымбац!..
— Иҟалаз удыруама? — дааҩналеит Володиа, иԥсахы еиҟәыҷҷо, деицрашәаны.
— Иҟалеи, бзиароу? — срадио абжьы аасырхәыҷит.
— Агирокомпас америдиана иқәҟьан, 20 градус арӷьарахь ҳамҩа ҳахнаҟьеит.
— Нас ҳабаҟоу уажәы?
— Пицунда, Гагра ҳкылсит.
– Ажәытә дгьыл ҿыцқәа раартыҩцәа, амшынныҟәаҩцәа гирокомпасда излахымҟьалоз!
— Ҳзакә штурманцәоу убоит, — дааԥышәырччашәа ныҟеиҵеит, аха ихы-иҿы иаҳәоз ҽакын.
— Уаазыӡырҩы аҩыза Думаа иқәгылара! — арадио абжьы инацысҵеит. Кәасҭа Думаа, афилософиатә ҵаҵӷәы аҭаны ацәажәара даҿын, иқәгылара азкын атрадициа бааԥсқәа раԥыхра!
— Ных, схалапи, мамзар даҽа уамак ҟарҵахуеит, дҩагылеит ихы рҵыс-ҵысуа Володиа. — Раԥхьа уҩны уааҳгеит, иуҭахузеи? — нациҵеит данындәылҵуаз. Ҳаваланы ҳҩеиуан алакә тәыла хәыҷы, ишәҭ-хышәҭха. Харантәи ҳаваланы ҳахьҩеиуаз, иаҳа-иаҳа игәхьаазгон, сазгәыкуан Аԥсны. Аҳаҷаҳәа иаасгәалашәеит амшын ахь усура саниасуаз аҵыхәтәантәи амш. Аредакциаҟны аԥсшәа раҳәо, абзиараз ҳәа срылсуа сҩызак иҟны саннеи ус сеиҳәоит: «Уажәы угәырӷьаҵәа уцоит, аха егьарааны, еҳ, Аԥсны, Аҟәа снаганы сыҟандаз уҳәап!»
— Аиеи, аха абри уара уанаасгәалашәалак сыбзиабарақәеи сыгәхьаагарақәеи зегьы насхыҵып ҳәа сгәыӷуеит, — ҳәа иеибаҳҳәаз, уажәы сарччеит.
Асааҭ 21, Баҭым. Абаӷәаза агәырӷьабжь ҭыҩуеит, агәыдеибакылара, аибагәӡра...
Сдәылҵын снаԥшы-ааԥшит, слалбаан саалеиҩеит, аха аӡәгьы дысԥылом.
«Сан ак лыхьзаап» — сгәы нкыдыҩрын искра, исышьҭра сзымдыруа, сҭыԥ аҟны снатәеит азаҵәра мамиқәараха инызхатәаз ауаҩ.
Ус, ашәеиқәара лҽалак, ашә днылагылеит Нина. Сшыналҿаԥшыз снеилууаан, схәы-сжьы қақаӡа иҩеилагылеит, инасықәнаҭәеит аԥхӡы хьшәашәаӡа.
— Ианба? – сҵааит, сдысны сахьтәаз, схаҳәханы сзымқәацаӡо.
— Ноиабр 15, — длеизҟәыҿит ларгьы, инеимаҭәаны аҵәыуара дналагеит. Снагәылаԥшит адунеи ҭацәӡа, илашәӡа. Ианыҩуан гәынқьыбжьык, аҵх лашә иалыҩуаз, игәыҭҟьагаз абжьызаҵә.
Сҿынасхеит Аԥсныҟа.
Схы-сгәы кыдӡаа, искра-исышьҭра сзымдыруа сыштәаз, адырра соуит «Изиаслав» ашҟа сышдәықәҵаз ала.
Схьагәгәа сҿынасхеит, анышә хьшәашәа кылблаауа лҳаҭгәын ааныжьны. Снеиуан сымчыдаха, сгәырҩа мацараха, сынхьанарԥшуан слымҳа иҭаҩуаз сан лыбжьы: «Убзиаз, нан, амашәыр алԥха...»
Ианвар 27 1975 ш.
Ҭынчроуп. Амшын еишьылӡа саргәыбзыӷуеит. Амра ажәҩан гәы иаҵәара иалакнаҳауп, сарԥхарц аҭахушәа иччо.
Иахьа амардуан салҟьан, сшьапы хҳәыцырц акы аасыгымхеит. Усгьы ицәҟьеит, ичит. Иахьа аҳақьым Еҭери Михаил-иԥҳа Патариӡе дахәаԥшит, ахәшә ақәылҵеит. Уи аӡәк лоуп уажәы ҩынҩажәаҩык ахацәа ԥҳәысс иҳалоу. Уи Қарҭтәуп, шықәсык аахыс аус луеит аӷбаҿы ҳақьымс, излалҳәаз ала, лхаҵа дышәҟәыҩҩын, дкритикын. Лыԥҳа ауниверситет далган, ашәҟәҭыжьырҭа «Мерани» аҟны аус луеит. Уи изласалҳәаз ала, уи ашәҟәҭыжьырҭа адиректор, апоет Карло Калаӡе иԥа, аскульптор Гулико иҳаҩсыз ашықәс азы адунеи иԥсахзаап. Даара сгәы иалсит. Урҭ рҭаацәара ицәгьамкәа издыруаз ҭаацәаран. Еҭери саргьы саазықәшәо аҩра саҿуп лҳәеит.
Ианвар 28
Амш кәеикәеиуа ишеилгац еилгоуп, аҳауа ҿацаӡа иасуеит. Амшын ҭынчҳаҳараӡа иҟоуп. Иахьа адокументқәа
сышрылаз, сыжәла сԥыло иалагеит. Араҟа, ари аӷбаҿ 1972 шықәсазы мызкы аус зуит, аха усҟантәиқәа уажәы аӡәгьы дызбом.
Уажәтәи акаԥдан Исаев Владимир Иван-иԥа иахьа са сҟны дааин, акраамҭа аицәажәара ҳаман. Уи 49 шықәса ирҭагылоу ауаҩы ҭоуӷан, ауаҩ ау сара дызбаанӡа иӡбахә саҳахьан.
Ссиршәа иубаша, 1972 шықәсазы «Адигени» аҟны акаԥдан аҩбатәи ицхырааҩс иҟаз Сурманиӡе араҟа акаԥдан ицхырааҩ еиҳабыс аус ахьиуазоуп. Уи сара сыла иҽамырбаӡакәа дцеит, сшаауаз заа идыруазар акәхарын.
...Асааҭ 22. 50 азы Босфор ҳҭалеит. Ҳшынҭалаз, аӡы еиҩырссо, алоцмантә катер ааҳԥылеит. Уи дҳадаҳкылоз џьышьа акыр дҳадгьежьылеит, аха Владимир Иван-иԥа лоцманда абжьысра азин иман. Акыр ҳаиҵазырхоз акарантинтә станциаа роуп, аха урҭгьы рацәак ҳаанырымкылт...
Ианвар 30
Иахьатәи ашьыжь еиԥш ааигәа шьыжьы хаа, шьыжьы цқьа сымбацт. Уи ааԥынтәи шьыжьын изеиԥшыз. Ажәҩан хьыҵәцараха еилган. Амрахәага ацԥхьқәа ԥсаҟьаны, Егеитәи амшын арҟәандарц аҭахызшәа ихыԥсалан. Сызхара амаҷар иаҩызаз аҳауа лбаадо, ашьыжь саныҩдәылҵ, наҟ-ааҟ ашьхақәа ҳрыбжьаланы ҳнеиуан. Сарӷьарахь ала ишьҭан Елос адгьылбжьахабжа. Уа ашьхақәа ахьналагаҵәҟьоз, ацаҟьа ҭакнаҳақәа рыҵаҟаҵәҟьа аҳәса рмонастыр гылан. Ирҳәоит иҭахахьоу амшынуаа рыҳәсақәа ирмонастыруп ҳәа... Ус акәу, егьыс акәу, уи ааигәа-сигәа ԥсҭазарак ыҟам, ахәшатә ҵлақәеи ачықьрақәеи рыда. Уаантәи ахрақәа ирҿыганы инагоу амҩахәасҭа, ауаҩы данымсуазар, даҽак занымсуа илакьылакьуа инагоуп ашьхақәа иргәылаԥсоу нхарҭа ҩнқәак рышҟа. Шәаԥыџьаԥла даара имаҷу ашьха цәҩежьқәа наҟ-ааҟ ҳнаргәылалацыԥхьаӡа, иҩаҳаракны аҩхаақәа ирҭаҟаҵаз ақалақьқәа, рыҩнқәа акьаад еиԥш иҟәаш-ҟәашӡа еилагылан. Ҳаи, шьыри ззуҳәашаз,
ииаҵәҟаҟараӡа иҟаз дәыԥшӡак сылаԥш иҵамшәеит. Наҟ-ааҟ уи Китиратәи адгьылбжьаха иқәгылоу ашьхақәа иргәылакуп ҩ-қалақьк: аладатәи аҿацә аҟны ақалақь Китира, аҩадахьтәи аҟны — Потамос. Амҩақәа бзианы иҟаҵоуп, аматерики дареи телефонла еимадоуп, ари адгьылбжьахалаҟынтәи иргоит ашәыр, абамба, аԥсыӡ. Иқәынхо еиҳараӡак ԥсыӡкроуп занааҭс ирымоу. Арҭ ашьхақәа вулкантә хылҵшьҭроуп. Адгьылбжьаха аҩадатәи аҿацә ахь ирацәоуп аҳаԥқәа, урҭ еицырдыруа сталактиттә ҳаԥқәоуп. Ари адгьылбжьахаҿы лассы-лассы амш бааԥсқәа ҟалалоит, аԥшатлакә аӡахәаҭрақәеи егьырҭ аҵиаақәеи ыҵыжәжәаны, ажәҩан ахь иагоит, нас ргәахьырҽанӡам (ари амшын 80 дгьылбжьаха инреиҳаны иамоуп) џьара иканажьуеит. Адгьылбжьахабжақәа Елоси Мани рыбжьара ибжьаԥсоу адгьылбжьаха ссақәа иаарылукаартә иҟоуп ҵиаак зхылаҳәоу зқәыршәым Елафонисостәи адгьылбжьаха.
Елафонисостәи абжьысырҭа ҳнаҩсны, Монитәи адгьылбжьахабжа ҳарӷьарахь иааныжьны, иара аладатәи аҿацә иадҳәалоу Матапантәи адгьылбжьаха шыҟаз хҿылаҳхеит.
Уажәы ҳазхара иаҳзымбоз амш ахаара наҳампыҵԥраан, Адгьылбжьаратәи амшын ҳшынхылаз, ацәқәырԥақәа ргыгцәа ргыланы, хаха рҿаархеит. Уажәраанӡа икашьшьы иаауаз зегьы хыла-гәыла инеилалеит, ацәқәырԥақәа аҽыҩ-сыҩҳәа аӷба ахыԥара иаҿын...
Ианвар 31
Ажәҩан кеикеиуа ишеилгоугьы, иахьак амшын иҭыҵуа афырҭын, ацәқәырԥақәа еижәцаланы, ҳаӷба иажәнаҵоит. Урҭ ацәқәырԥақәа ргылара 8-9 метр иҳараку аӷба арыӷьарахьтәи аган кылыржәарыма уҳәартә иадкшалоит, аха аӡы шахыҵәогьы, аидыслараҟны аҽкамыжьуа, иаханы ԥхьаҟа ацара иаҿуп, знык Италиатәи амагә ашьхәа сҽнавасҵәахындаз аҳәошәа. Асааҭ 21.00 азы ҳарӷьарахь иаатит Сицилиа, амшынгьы акырӡа иааҭынчхеит. Издыруада, алашара зхылҷҷо Етнатәи авулкан иҭҟьо амцабз еиқәнартәазар!
Февраль 1
Арҭ аҩымшк ҳҟьо ҳазманы ихыз аԥша ыҟаӡамызшәа, ашьыжь ҳраҳаҭӡа ҳааҿыхеит. Аа, Сицилиа шаҟа наатә аҟажаз. Уажәы Тунис ҳаваланы ҳнеиуеит. Ҳармарахь иаацәырҵит адгьылбжьаха Пантеллериа, уа иубоит 800 метр аҳаракыра змоу ицәахьоу авулкан шьхақәа. Араҟа, иреиҳау Гранде ашьха налаҵаны, ӡахәала ихҟьоуп, иара убас ирацәоуп аџь, ахьа, ахәшатә ҵлақәа. Монтони-Гранде еиҳа ҩынтә иҳараку Етнатәи иҿымцәаац авулкантә шьха иавагылоу егьырҭ Сицилиатәи ашьхақәа сышәабла иҭаҳәҳәазар, иара авулкантә шыра асы ықәнаргылаӡом, есымша ихтуп.
Тунистәи аԥшаҳәа ааигәа-сигәа иамоуп Мурена ҳәа изышьҭоу, уаазыцәшәаша амаҭ-ԥсыӡ. Уи ац-ҵәырқәа шҳамла еибыҭоуп. Иӡсауа ауаҩ иакәым, ашхәақәа ирҭатәоу ауаагьы ирзыҭрысуеит.
Пантеллериатәи авулкан шьхақәа ҿыцәааны иахьеилаҳаз аҭыԥ аҟны иҭатәеит Баниу-дель-Аккуа ҳәа изышьҭоу аӡиа.
Февраль 2
Аԥсеивгара ишәысҭаз шәызхоит аҳәазшәа, иахак аԥшатлакә иаахылаз ҳаӡҩарц аҭахызшәа, ҳҟьо Алжир ахықә ҳаманы иқәуп. Аха «Изиаслав» ацәқәырԥақәа ргылара идыргазҽазыргьы, иагьа ганла хыгәҵәы иасларгьы, иара шцац ацара иаҿуп. Ҳара иахьа имҩаԥаагеит апартиатә еизара. Зҵаара хадас иқәгылан: «КПСС Ацентр Комитет декабртәи апленум ааихшьалақәеи ҳара ҳҿаԥхьа ишьҭоу ауснагӡатәқәеи». Ҳҿаԥхьа иқәҳаргылаз ауснагӡатәқәа ацәқәырԥақәеи аԥшатлакәи иааныркыларц иҟам... Амала, еиҳагьы ҳџьабаџьафаны, ҳалшарақәа ӷәӷәаны ҳҟарҵоит.
Февраль 3
Ашьыжьтәи амш еилгашьа, амшын аҭынчшьа ирыхәаԥшуаз Владимир Иван-иԥеи сареи ҳаҩдәылҵын, акраамҭа абарҵа ҳақәгыланы, аҳауа цқьа лбаадон. Ус, доусы ҳҭыԥқәа рышҟа ҳнеины ҳлатәоны, адыд-мацәыс ҵыры-ҵыруа, ана-ара афы тҟәацуа, ақәа еимаҵәаны иахьлеиуаз ҳналалеит...
Ариабжьарак ацәқәырԥақәа идыргәамҵхьаз ҳаӷба, аџьыка зылнаҳәаны иҟаз, икәеикәеиуа ақәа иаӡәӡәан, оҳ, гәышьа ҳәа, аҽыкәабаны, ақәеи адыд-мацәыси инрылсын, аҽынеиҵыхны, иласӡа, еидара дук инаҵыҵызшәа, Гибралтар шыҟоу аҿынанахеит...
Февраль 4
Сыҵаҟа абуфетаҿ ахәара-ӷьараҳәа зыбжьы аагаз ачанахқәа сҭахәхәа ацәа хаа саалырхит. Алашара насыркызар, асааҭ ааба рышҟа аусура иаҿын.
Схы-сгәы еилыкка, сҩагылан сындәылҵзар, абарҵан, аҳаҳаи ҳәа деилфаҷа, абаҩрҵәра даҿын арациа аначальник Иван Васили-иԥа Фомин.
— Асҟак урҿаны узмоузеи ҳәа сыҟан!.. — сааихыхәмарит аԥсшәақәа анеибаҳҳәа ашьҭахь.
— О, абзиара ззыҟалаша, ажәра акыр иннакыло иҟоума, амала ус имарианы сҽасҭарым ҳәа саҿуп акәымзар! — дааччеит Иван Васили-иԥа.
— Аа, макьана ажәрахь уабаҟоу. Иажәуа агәоуп, ақәра акәӡам, насгьы ашәышықәсабжа закәыхи!—Ахшыҩ аԥхьа ашьамхқәа ажәыроуп, акәымзар, ахшыҩ ажәны ашьамхқәа ҵархар уӡуеит ҳәа, саб дыхәмаруа ииҳәалоз аасгәалашәан, ҳааибарччеит.
Иван Васили-иԥа аддыҳәа амардуан длалбаан, дшыҩуаз наҟ аӷба аҵахь дцеит. Сара сықәгыланы, сышьҭахьҟа сыԥшуан. Сазыԥшуан алашьцара иҳантеиуа иаҳхатәаз ԥхьацо, зҽаҳхьызгӡо иааиуаз алашара. Агылара иаҿыз амра ааныркыларц рҭахызшәа, ажәҩан акалҭ зҽаԥыразыжьуаз аԥҭақәа еимгәҳәо, абз ҟаԥшьӡа
аӡы ҩалҳәҳәеит амра гәырҿыхага. Ус, ихыгьежьааӡа аӡы иҩалҵын, иаха ианцоз ҳаԥхьа ишьҭанаҵаз аҩыза ахьтәы цҳа аахнаршәлеит. Иаҳа-иаҳа аҽырҭбаауа, ус, адунеи зегьы иааҳакәыршаны икеикеиуа иаатит. Игәыбзыӷ-ҿыбзыӷуа ажәҩан агәы иаҵәара иаҵаз амзабжа, ных, шьҭа иҟасҵо башоуп аҳәозшәа, ажәҩан аҽналанарӡит, аншьан аарла иналубаартә. Ашарԥазы акаԥдан ицхырааҩ еиҳабы Анзор Васили-иԥа иҟнытәи адҵа зауз абоцман Аркади, акаԥдантә цҳа дылбааны, днеиуан изыԥшыз апалубатә командаа рышҟа. Аӡы еиҩырссо инеиуаз ҳаӷба Испаниа иазааигәахон. Иарбан амшынуаҩ изын адгьыл азааигәахара аиҳа игәыҟаҵагоу, игәыӷырҭоу.
Уажәы ицыҩцыҩуа аӡы иҩхықәгылаз амра ҟаԥшь ду ҳара ҳҟны игылеижьҭеи х-сааҭк ҵуеит, уи уажәы акыр ажәҩан ахь ихалахьеит. Мшәан, ҳара ҳаҟноума амра ахьгыло!...дИМИЖМ*»»Алашара ирзаанагоз агәыӷрақәа ирмеижьо, акрыфарҭеи ахәыҟаҵарҭеи рҟнытәи ацәынхақәеи ахәашамашақәеи амшын ихырԥсалоз иҭасны илҭкәыцәаауа, еихьымӡа-еиԥымӡо иҳашьҭан аҷнышқәа. Ҳарӷьарахь ала иаацәырҵит ажәытәӡа «Геркулес ишьаҟақәа» ҳәа изышьҭаз Сиерра-Бульонестәи ашьха ҳаракқәа. Урҭ ажәҩан рҽаласаны, Гибралтартәи адгьылбжьаха аԥынҵа иқәгылоуп, харантәи Гибралтар абжьаларҭаҟны гәашәра руашәа избоит. Ахрақәа рыҵаҟа ишьҭоуп ақалақь Гибралтар — Англиатәи арра-мшынтә база, насгьы ииасны ицо аӷбақәа былтәылеи егьырҭ ирҭахқәоу рылеи реиқәыршәарҭатә қалақь. Ахахәда ахьааихҵәо ушьаҿа неихугар, Испаниатәи ақалақь Ла-Линеа уналалоит. Ус, аԥшаҳәа уаваланы уҿылоухар, иаацәырҵуеит ақалақь Альхесирос.
Мрагыларахьтәи мраҭашәарахь даҷҵас рҽеибаркны инашьҭуп ашьхақәа. Урҭ реиҳарак шәаԥыџьаԥла иҭаҳәҳәоуп.
Ахәылԥазы Африкеи Европеи ҳалрыбжьысын, ҳҿаԥхьа иаатыз Атлантика ихыршәланы, алада, Африка иаваршәны ҳҿылаҳхеит.
Февраль 5
Ашьыжь сиарҭа сҩагәылҵны ахышә сынкылыԥшзар, адельфинқәа аҽыҩ-сыҩҳәа еибарԥо, ихәмаруа ҳаӷба иавакәашон.
Сындәылҵзар, амш каххаа, аокеан еишьылӡа, аҳауа цаҳәцаҳәуа, Марокко иаваршәны ҳнеиуан. Мароккотәи ашьхақәа иҩрывыҳәҳәоз амра ашәахәақәа рҽыԥсаҟьаны, аокеан рҽанхырыԥсала, ацәқәырԥа ссақәа еимхәыцха, уамашәақәа еилаарцыруан.
Зымшдҵа здыруаз ҳамшын уаа доусы рус инадгылеит, амш аусурахь инанаԥхьон.
Февраль 6
Уажәраанӡа иҟәызгаӡа ҳазхыз Атлантика — уажәшьҭа ишәызхоуп, мамзаргьы ишәызҭоу аидара закәу збарц сҭахуп аҳәозшәа, ацәқәырԥақәа апалубахь инанашьҭуа иалагеит.
Макьана уҽаанкыл, џьым, Адгьылбжьаратәи амшын ирзаанацаз рызхоуп аҳәозшәа, амра гәыбзыӷуа, ҳармарахь ала аокеан иаанашьҭуаз ахьшәашәара ырԥсыҽуа, ажәҩан гәы иаҵәарахь ахалара иаҿын.
Аремонттә механик Амиран наҟтәи абжьысырҭатә цха даақәсын, ишьҭагылаз ибригадагьы иаргьы саԥхьа икыдкнаҳалаз ахеиқәырхагатә шхәахь иҩхалеит, 30-ҩык зкуа уи ашхәа аусура ишазхиоу, иагу-иабзоу гәарҭарц, иҟарҵарц. Араҟа ахеиқәырхагатә шхәақәа ԥшьба иҟоу есымша асааҭ еиԥш еиқәшәазароуп, иудыруеи, 1959 шықәса раахыс аанҿасрак амаӡамкәа, адунеи аокеанқәеи, амшынқәеи, аӡиасқәеи рыцәқәырԥақәеи иареи неидыслауа иху аӷба иахьуа! Херсонтәи аӷбаргыларҭатә зауад аҟнытәи «Изиаслав» аӡахьы илашьҭиижьҭеи, абар, 19 шықәса ирықәуп, аус шауц иауеит, уаҟа иара аҩызцәа иҭыжьыз аӷбақәа зегь реиԥш.
Февраль 7
Иахьа асааҭ 2 рзы Санта Крус-де-Тенерифе аԥырсал лаҳашьҭит. Ашьжьымҭан амш еихашьшьын, ақәа леиуан. Сааҭк ахы-аҵыхәала ажәҩан ккаӡа иааилгеит, иаатит Тенерифтәи ашьхақәа, иаатит иҟәашӡа урҭ рыб-жьара ишьҭоу ақалақь. Ҳаӡхыҵит ақалақь ахь.
Ақалақь агәҭаҿтәи арынок шьыжьы инаркны уаала иҭәхьан, иахьабалак еилыхаран, аҭиҩцәеи аахәаҩцәеи аилаӡара иаҿын, досу ишрылшоз ала. Аахәаҩ атауар ахә излагижьша дашьҭан, изҭиуа аԥшәма — уи излациҵаша. Руаӡәк дааҟәымҵӡакәа арҽхәаԥхьыӡ, егьи — агхақәа иҳәон. Аха араҟа зеиуа хкыс иҟам иҟоузеи, араҟа — ӡынгьы ԥхынгьы иахьааԥынроу. Ауҭраҭых ашәырқәыр, ақыҭанхамҩатә аалыҵқәа, аԥсыӡ, аԥсаатә уҳәа шаҟа хкы, шаҟа, урҭ зегьы рыфҩы лаҳалаҳауа, уназхәаԥшлак улаԥш надхалауа, сналымҵӡакәа саландаз уҳәап. Зегьы зыԥсы ҭоу, аԥсԥха злоу — ақыҭанхамҩатә аалыҵқәа реиҿкаашьа, рықәҵашьа, рырхиашьа — аҭаца бзиа лыкҿаҩра ус ицқьамзар, еилыргамзар ҟалап, уи арынок аҩетажк шыцқьоу, ишеилыргоу еиԥш. Уахьааҭыҵуа иаакәыршаны ацәамаҭәа, агәыр инаркны ахьымаҭәа аҟнынӡа — атауар, атауар, атауар. Иарбан тәылоу зтауар хкы араҟа иумбара!
Уназвалалакгьы уркуеит изаҟаразаалак акы злауаадырхәаша аҳасабала. Мызкы уажәаԥхьа саныҟаз аасҭа урҭ атауарқәа рыхә ҩынтә ихалахьеит, ахалара ишаҿыц иаҿуп.
Арадқәа унрыбжьалар, аахәаҩцәа реиҳа аҭиҩцәа рацәаҩуп.
— Америкатәи, Англиатәи, Франциантәи, Италиантәи, Нидерландтәи, Швеицариатәи, — аибарҳәҳәара иаҿуп урҭ зегьы, доусы итауар дышзахәо ареклама азыҟаҵо. Аиҳараӡак Иапониатәи атауар ихьанацеит егьырҭ зегьы!
Февраль 8
Аԥсыӡкцәа ҳшырзааигәахоз мҩашьо, аҷнышқәа реиԥш, егьырҭ ԥсыӡла ичо аԥсаатәқәа рхыԥхьаӡара еиҳа-еиҳа ирацәахон.
Иҳаракны атәара зегь бзиа ирбозаап. Ҳаӷба амазгәыҭ ақәцәа ақәтәара еимакны, еижәылоз аҷнышқәа удмырхәыцырц залшомызт. Аӷба дуӡӡаҿ уаҳа қәтәарҭа ыҟамыз џьушьап!
Ус, ана-ара иаацәырҵит аԥсыӡкыга ӷбақәа.
Аԥсыӡкцәа, аԥсыӡкцәа...
Февраль 9
Иахак-иахьак аԥсыӡкыга ӷбақәа ааҳадгылоит, абункер рыҭара ҳаҿуп. Иаҳзаарҭиуеит ааҵәақәа рыла аԥсыӡ. Ҳамҭас исзаарҭиит аԥсыӡ-аҳәа, иара убас ааҵәак азна иара ажьы. Уи ианеиҵоу 89 метр иаууп, аҳәа мацара метрк иҟоуп. Акы, урҭ аԥсыӡкцәа зегьы Севастополи Новороссииски рҿытәқәоуп, урҭ рыла еилыскааит «Керченский рабочий» баӷәазас изтәыз, уажәшьҭа имариоуп урҭ рацәажәара.
Февраль 10
Иахьа Санта-Крус икылхха иааит «Совиспан» ахаҭарнак иҟнынтәи арадиограмма, шәцәыӡ апакет ԥшаау иԥшааму ҳәа. Ҳара Керчҟа адырра ҟаҳҵеит, «Керченский рабочий» шнеилак, иргаз амаҭәақәа дыргьежьырц.
Ҳара Санта-Крус ҳахьыӡхыҵыз шьыжьымҭан асқьалаҟны «Совиспан» автобус ҳзыԥшын. Ҳамҩаԥызгоз аԥҳәызба ҵаӷа хәыҷы аурысшәа аӡеиԥш илҳәон. Иабабҵеи ас аурыс бызшәа ҳәа санлазҵаа:
— Сара Москвоуп сахьиз, сахьааӡаз, — лҳәеит Исперальде. — Хԥаҟа шықәса роуп иҵуа ҳара ҳҭаацәа Испаниаҟа иааижьҭеи. Раԥхьа Мадрид, нас арахь,
Санта-Крус-де-Тенерифа. Ара, Асовет-Испаниатә акцион аҟны аус зуа Лариса, убас егьырҭ аӡӷабцәа зегьы Москва ииз, иааӡаз роуп, ааигәа зыԥсадгьыл ахь ихынҳәыз. «Совиспан» асовет ӷбақәа, асовет мшынуаа рымаҵ ауеит, афатә-ажәтә уҳәа рҭахрақәа зегьы рыла реиқәыршәаразы.
Уаҟа амаҭәа-ҩыҭәа ҳаӷбахь инаргарц иаахәаны инҳажьыз, ауха, ҳанықәҵышаз, катерла аӷбахь инаргеит, аха ҳаилаҳәарақәа руак ыҟаӡамызт, иҟазгьы ԥсахын. Иаҳҳәози, ҳара ҳақәҵуан... Ирԥсахыз пакетк ианын «Керченский рабочий», Кравчук ҳәа. Уи ала ишьақәҳаргылеит уаҟа игылаз аԥсыӡкыга ӷба аҟны, «Совиспан» акатер амаҭәақәа аманы ианнеи, арыжәтә зхы ҭҟьаны иамаз аԥсыӡкцәа ишыргаз.
Владимир Иван-иԥеи сареи аҽнынтәарак ҭынч ақалақь ҳалан, ҳазхәаԥшышаз, иаабашаз маҷмызт.
Аокеан ҳанхыла аухаҵәҟьа телефонла еицәажәеит ҳкаԥдани «Керченский рабочий» акаԥдани. Ашьжьымҭан Владимир Иван-иԥа изласеиҳәаз ала аԥсыӡкцәа ркаԥдан ибз аҟәаҟәа ԥҵәаны, ацәажәара илымшо акәын дшыҟаз. Насгьы уи иҳәеит «Изиаслав» аҟнытәи ҩ-еилаҳәарак рыӷбаҟны ишыҟоу, аха дара ртәқәагьы ҩ-еилаҳәарак ыҟамшәа, аха уи аиаша еиԥшмызт.
Февраль 11
Мраҭашәарахьтәи Сахара (Испаниатәи Сахара) ааигәа-сигәатәи аԥсыӡкыга ӷбақәа абункер рыҭаны, Кап-Блан ҳақәҵит. Ҳавалеит Мавританиатәи аԥшаҳәа. Мавританиа, 1086 нызқь километр ԥшьыркца адгьыл зҵазкуа, иара аҩадатәи агәыла Сахара еиԥш, 80 процент цәҳәыроуп, аарҩароуп. 1.500 нызқьҩык ахьықәынхо Сахара аҟнеиԥш, аиҳараӡак (75 процент) аберберцәа роуп иқәынхо.
Мраҭашәарахьтәи Сахара даараӡа еиҵахоу тәылоуп, иқәынхо нанамга-ӷарцәоуп, иҟам изаҟаразаалак ааглыхратә наплакык. Анхацәа реиҳараҩӡак хьшьцәоуп, арахә ныҟәырцоит, ирааӡоит амахҽқәа, аџьма, аԥсаса. Урҭ рырахәи дареи џьарак инхаӡом, инеиҭаҵ-ааиҭаҵуеит.
Иара убас ауп Мавританиаагьы шӷару, аха араҟа аихатәы маденҵхраҟны Африка аҩнуҵҟа аҩбатәи аҭыԥ ааннакылоит. Амаден иҵырхуа ргоит Англиа, Франциа, ФРГ, Иапониа, Италиа, США. Араҟагьы
ажәлар реиҳараҩык хьшьцәоуп, нымхахымҵәацәоуп. Ирааӡоит ашьамаҟа, аԥсаса. 20-тәи ашәышықәсазы Мраҭашәаратәи Сахара Испаниа анапаҟны иаанагеит, Мавританиа — Франциа.
Арҭ рыԥшаҳәақәа рҿы иааџьоушьартә аԥсыӡ рацәоуп. Араҟа аокеан уахынланы унхыԥшылар, қалақьуп уҳәап, убас ирацәоуп иху аӷбақәа, ашхәақәа...
Февраль 12
Ашырԥазы ҳнеит Дакар-Сенегалтәи ареспублика аҳҭнықалақь аҟны. Сенегал, егьырҭ хыхь сызлацәажәахьоу аҩтәылак раасҭа, аԥсы злоу тәылоуп. Аҩадатәи Сенегал аҿы аарҩароуп, аладатәи аҟны акәзар — ӡысаамҭоуп... Араҟа 85 процент қыҭауаауп. Ақыҭанхамҩаҟны культура хадас иҟоу арахис ауп. Уи аарыхраҟны Сенегал аҩбатәи аҭыԥ ааннакылоит адунеи аҟны, Нигериа аамышьҭахь. Ареспубликаҟны ашьамаҟеи аԥсасеи рхыԥхьаӡара рацәоуп. Арахә аԥсыӡ раалыҵ, арахис уҳәа аекспорт ахь ицоит. Аиҳараӡак — Франциаҟа. Дакар ақалақь хәаахәҭырҭа ҭыԥуп, атранспорт рацәоуп, аԥсҭазаара еилашуеит, егьырҭ—Мраҭашәарахьтәи Сахареи Мавританиеи иузрыдымкыло. Араҟа Дакартәи ауниверситет ҵараиурҭа хаданы иҟоуп. Ссиршәа амш еилгоуп, ҽынла шоуроуп, аха мрагыларахь хара џьара, хьҭа ӷәӷәак шыҟоу мҩашьо, уахынла аԥшахь аҿоуп. Иацы амшын сҭалан, ихьшәашәан, 17 градус еиҳамызт. Ахьҭа сылалар ҟаларын, амра самырԥсаҳәар.
Иахьа иаҳа иԥхан аӡы, аха иахсырҟьацәеит аҭалареи амраҿы аҟазаареи. Сҽеилыхны амра сшыцәиалаз, сылацәа нҭааит, аха сцәырҳаны сҿыхеит. Сымҿыхар сахьықәиаз слықәблыр ҟаларын. Избанзар, аԥша хьшәашәа иаҿаз амрашыра снарбаӡомызт, арахь атропикатә мра иаратәы ҟанаҵон. Ашыӡ зыхьыз иеиԥш, сцәа сҭахьҭшьаауан, арахь абылра саҿын.
Асааҭ 22.00 рзы араҟатәи аамҭала (Москва — асааҭ акы) ҳнеит Гвинеиеи (Бисау) «Зеленыи мыс»-и адгьылбжьахақәа рыбжьара, ҳаԥсыӡкцәа ахьӡыхгылоу.
Арҭ адгьылқәа рыбжьара аокеан ҭырҭәааны ихгылоуп аӷбақәа. Ҳара хықәкыла ҳзызцо абаза «Восток» зегьы ирылыҳәҳәо ирылагылоуп.
Февраль 13
«Восток» Ильичовсктәи апортоуп изтәу. Уи абаза иӡсауа аԥсыӡԥшыхәга вертолиотк азықәгылоуп. Аԥсыӡкыга ӷбақәа ааба ианаҭаху, иахьаҭаху аӡахьы иланашьҭуеит. Уи аӷба зауадаҿ 450-ҩык инареиҳаны аус руеит. Иҭнажьуеит миллионла аԥсыӡтә консервқәа. Уи иамоу алшара қалақь жыцәк иамам. Иахьа ахәылԥазӡа ааигәара ҳнеит. Ашахақәа рыла еидҿаҳҳәалеит, абункер ҭтага ашлангқәа еибадыркит, аҳа иахак ашлангқәа ԥыжәжәо, еихҵәо ишаҿыз, 60 тонна рыда ҳазрымҭаӡакәа иаакылшеит. Асҟак автоматизациа зызуу, зтехника ҳараку абаза, егьырҭ атанкерқәа уҳәа имариоу, имаҷу амаҭәахә лас азы шаҟа рус еиҵахозеи! Абункеровкаҟаҵара иаарту аокеан агәаҿы иахьа аҭагылазаашьа даара уаҩы игәы ааихьнашьыртә илаҟәуп. Ажәакала, амаҷ аԥхасҭа ду ҟанаҵоит.
Февраль 14
Уахынла ссиршәақәа иԥшӡоуп. Аҵәыршы ула ихкылазар иумбо, аокеан ҭалашьца ду ҳахьыхгылоу, иааҳакәыршаны еимхәыцха ирыԥхны, ажәҩан ахәда ихшьушәа, аӷбақәа еиварыԥхаа, рылашарақәа рхаҷҷо, ажәҩани аокеани рҳәаа ибжьагылоуп. Ҳара «Восток» абункер аҭара ҳшаҿыц ҳаҿуп, аха ҳашлангқәа уажәы-уажәы аԥжәара иаҿуп, ҳаиҵарҟьоит. Иахак имыцәаӡакәа уи иаҿын. Ашьжьымҭан ԥшатлакәк аакылҟьан, аха аҽҟьаха амоукәа ихыҵит. «Восток» акатаҳәа рҽадрыԥсалоит аԥсыӡкыга ӷба хәыҷқәа, рмакәанқәа рган иахьнырҳаланы. Урҭ рмакәанқәа ирыҵаланы, ихьынаа-хьынаауа ианаауа удмырччарц залшом. Ашышкамс иара еиҳау шьҭнахуеит ҳәа, уи амакәан иахьынҳалоу 50–шә-тоннак анакуа ыҟоуп. Аха усҟан акаҭа азышьҭхӡом, «шәсыцхраа амарџьа» ҳәа, аӷба хәыҷы аҳәҳәара иалагоит. Аа, иахьа руак убас аҳәҳәара ишаҿыз, 60-ҟа тонна аԥсыӡ азнымкылаӡакәа иацәӡааҟәрылеит, иара ахы еиқәнархеит. Џьабаада аҭхаџьра иақәшәаз акулақәа, иҭабуп ас иҳазныҟәаз рҳәошәа, хыхь, аокеан ихиаланы, инаԥшы-ааԥшуа иҳаваҽырбоит... Амедузақәа рыԥрақәа еилаџьуџьууа ишьҭырхын, шәхацәоуп шәаҳкьысуазар рҳәошәа, караванҵас иҳаваланы иҩеиуан Урҭ аԥра медузақәа убасҟак ишҳамқәоуп, иахьыноухьҳәазаз ункылрыблаауеит.
«Восток» акалҭ иқәтәаз авертолиот иахьа иҩықәԥраан, аокеан ихагьежьуа ихын, уи аԥсыӡ зыԥшаауа ԥшыхәгатә вертолиотуп. Апалуба ианықәԥраауаз, саргьы сыжәга аҳәозшәа, рла ӷзуа, иаҵаԥшны иууаӡа аԥара иалагеит, аха изахьымӡеит, егьи ажәҩан ахь ихалахьан. Нас еиварыԥхаа амра зҽеилыхны ицәиалаз аӡӷабцәа инрыфҩы-аарфыҩуа инарывалеит...
Ашырԥазы армарахьала иаадгылаз аидарамҩангага ӷба «Циклон» аидара ақәхра ишаҿыц иаҿуп. Арӷьарахьала рмакәанкәа рҭәны иааиуеит аӷба маҷ-саҷқәа...
«Циклон» иаанагеит ԥшь-миллионк абанкақәа, аконсерв зҭаҟарҵаша. «Восток» ԥшь-миллионк аконсерв мызкала иҭнажьуеит.
Февраль 15
Асааҭ 03.00 рзы «Восток» ҳадҵын ҳашьҭахьҟа амҩа ҳақәлеит, Кап-Блантәи аԥсыӡкцәа рышҟа. Иахьа иҵегьы заа ҳақәҵуан, аха адокументқәа наҟ рышьҭреи арахь раашьҭреи акыр ирыдхалеит.
Ҳара ҳбоцман Аркадиа иус аарҳәноуп ишыҟаиҵо. Уи «абоцман теоретик» ҳәоуп ишишьҭоу. Иҟаҵатәуп ҳәа иоуҳәаз аҟаԥыҳәа аҟаҵара ахаҭыԥан, ишыҟаҵатәу аҳәара далагоит. Аидара злараҳҭоз адокументкәа зыдҳәалаз ашахамҩангага аҵыхәа кны арахь дахон, аахьхьи «Восток» иқәгылаз — анахь. Ус, сааҭк ишеибарххоз, «Восток»-аа ргәахы анԥҵәа иоурыжьит, «амарџьа,
шәҳадҵны шәца» аанарго. Аркадиа дҭааҩит «ашаха ахара аҟны аиааира згаз ачемпион» ҳәа.
Февраль 16
Иахьа ахәылԥазы ателефон акыркырҳәа абжьы геит Акәакь ҟаԥшь аҟны сшыҟаз. Зебури иаашьҭихзар — ателефон аҟны ишәыԥхьоит иҳәан, атрубка аасиркит.
— Иҟалозар абыржәы сара сҟынӡа шәзааиру? — акаԥдан ицхырааҩ еиҳабы ибжьы аагеит.
— Бзиоуп уажәыҵәҟьа, — сҿынасхеит. Икаиута ашә аасыртызар, аишәачара рхианы итәоуп амеханик еиҳабы Иури Валентин-иԥеи аремонт-механик Амиран Григори-иԥеи.
— Уажәы акаԥдангьы дааиуеит, — иҳәан, Анзор сахьтәашаз аҟәардә ахь инапы наирххеит. Ус, Владимир Иван-иԥагьы дааит. Анзор иира иамшзаарын.
Аиашазы, аҵыхәтәан Баҭым ҳанықәҵуаз аахыс арыжәтә агьама зымбацызт. Уи аганахьала араҟа ҭынчроуп, арыжәтә иазгәшьуа аӡәгьы дыҟаӡам. Аколлектив даара коллектив бзиоуп, еимактәы-еиҿактәы, уҳәан-сҳәан, арыжәтәи аҳәса рҭыӡшәеи ҳалаӡам.
Ари аӷбаҟны, 1972 шықәсазы «Чкалов» аҟнытәи санаарышьҭыз, мызкы сзыхгомызт. Усҟаноуп раԥхьа Голландиа санцазгьы. Голландиатәи Бремен ҳцеит (ФРГ), устәи ҳаныхынҳә, ҽнак сыҩдәылҵны абарҵа снықәгылазар, ассир. Апалуба зшәырц иаацәырҵыз аматросцәеи абоцмани еилараа, амра ргәыҵаш, рыхқәа ларха-ҩарха, аҳәынаԥшьыга рфазшәа, апалуба иқәиан. Ирыҵалазеи, рыжәла нҵәеит ҳәа слеизар, баҭлыкак-баҭлыкак рыварианы ахыр-сырҳәа ицәан. Иҩышьҭыхны снахәаԥшызар, аспирт 95 градус иҟоу, амшынуаҩ исахьа анҵаны, урҭ акака аархәазаап. Абоцман дсырҿыхазар, илацәақәа кылчаа-кылчааӡа, имгәацәахьы днықәҳәазашәа дҩықәтәан, ихы неиҟьа-ааиҟьеит...
— Ҳаи, асҟак иџьбароуп ҳәа сыҟамызт, сышԥагеи, – иџьеишьеит уи азныказы, нас, – ҳааԥсара ҳахьӡеит ауп, – нациҵеит…
Ажәакала, араҟа ҭынчроуп!..
Иахмырҟьацәакәа ҳаибаныҳәаны ҳаидыҵит иахьа, схы-сгәы ласӡа. Амшын аҟны еснагь ауаҩы ихитәызароуп. Ҳҩаскьацыԥхьаӡа аԥша хьшәашәа аҿалоит. Иахьа амшын ӡы сыдсымкылаӡеит. Ссиршәа иубаша, иац ҳахьыҟаз аԥхарраҟны зыцқәа хырџьаџьаны иҳавагьежьуаз акулақәа иреиԥшымызт араҟа ҳамҩаԥызгоз. Шәагаала аригьы 4–Акула имшынтәым акы амшын ианаанахәа, афҩы иаразнак иакуеит. Иахьыҟазаалакгьы, аҟаԥыҳәа афҩы ахьакыз иаакылҟьоит. Аиҳараӡак ауаҩ ифҩы.
Уи асаса уаӷоу-саӷоу даԥыхьашәароуп. Зныкҟьарала ауаҩ ибжа еиҩызҵәо акула аҿы зегь ҟәашӡа хаԥыцла иҭәуп, аџыр аҿаужьыр ашыла аиԥш иалагап.
Акулақәа ианеиҵоу 350 хкы ыҟоуп, аха урҭ рҟнынтәи имаҷуп ауаҩы изыҭрысуа. Ус акә егьыс акә, амшынуаа рзын иаӷа бааԥсны иҟоу акулоуп. Уи азоуп амшынуаҩ акула цәымӷс изимоу. Урҭ зегь рҟынтәи зегь реиҳа ибааԥсуп «амшынтә бжьас» ҳәа изышьҭоу, нас акула шкәакәа, акула иаҵәа, Мако, аԥслымӡтә кула, амшынтә бга, акула-калакут. Урҭ зегьы ҩ-метрак инадыркны 12 метрынӡа иаууп.
Ҳара ҳ-Амшын Еиқәаҿтәи акула-катран иреиҳау 1,аҳәа, аԥсыӡ-хьархь, адельфин уҳәа амшынтә думбеиқәа. Амшынуаҩ изын игәыӷырҭа дуны, ицхырааҩ иашаны иҟоуп адельфин. Уи бжьы-шьхак рнаҩсан иҟазаргьы, амшынуаҩ амашәыр дақәшәар, иааидыххылоит... Уи знык ианааи нахыс, акула уахь изықәлаӡом.
Февраль 17
Ҳҩаскьацыԥхьаӡа иаҳа-иаҳа аҷыхь аҿалон, Сахара ацәҳәыраҟнытәи аԥшатлакә абыб ҳаднаҳәалон. Аӡы шыхьшәашәахоз мҩашьо, акула мҩанызаҩцәа хынҳәит. Ақалақь Вильиа-Сиснерос ҳҩаӡаанӡа, амҩан иаҳԥылаз «Атолл» аиакор лашьҭны, абункер аҭара ҳалагеит. Урҭ агәақьҳәа аԥсыӡ ааҵәақәа рыла иаҳзаарҭиит.
Ариабжьарак аԥсыӡҵаа арԥшшара ҳлалаган, ҳлалаган ҳәа, амеханик еиҳабы Иури Валентин-иԥа уара уоуп ари атәы здыруа ҳәа длазаҳкын, ҽынла амра ицәиҵауа, уахынла икаиутахь иго, арԥшшара даҿуп. Уи икаиута узыҩналом, аԥсыӡфҩы ухы ухнахып!
— Скаиута аҩналара сгәы ахымло, сыԥсыӡхарц акгьы сыгым, — ҳирччеит уи иахьа. Иара иахьаҵәҟьа, ҳкаԥдан иабжьагарала ҳлалаган, мцала-лҩала арԥшшарҭа ҟаҳҵеит.
Уахак ҩба-хԥа метр иҟоу аԥсыӡқәа ганы Иури иҟны ашьҭаҵара иаҿуп. Иаргьы дыԥхашьаны акәу, ус акәцәҟьоуп ҳәа акәу, ҿиҭӡом...
Февраль 18
Чаншьҭахь ҳақәҵит аҩадатәи Сахараҿтәи аԥсыӡкцәа рфлотилиахь. Иалхыз аҭыԥ аҟны ҳнеит ашырԥазы. Иахьантәарак ԥсыӡкран ҳазҿыз, аха аԥсыӡ даара имаҷын аҵәгәыр иаҿалоз. Иааҳакәыршаны аҷнышқәа аокеан ҭырҭәааны ихтәалан. Урҭ, Владимир Иван-иԥа ишазгәеиҭаз еиԥш, иаарџьумшьаратә аашьара рызҵысны иҟоуп, аԥырра рылымшо аҟынӡа. Уаанӡа рхала аԥсыӡ рыԥшаалар, ирклар акәын. Уажәы рынамыс цан, аԥсыӡкцәа рыкаҭа анҭырго ҳәа иахаҩаны, рылақәа цырцыруа, рхахәдақәа кылҳәаны ихтәалоуп.
Аӷба аҵыхәан ихәыҵаҳаргылаз аԥсыӡрԥшшага уалыр Распитин ихьӡ ахаҳҵеит. Уи уажәраанӡа аԥсыӡфҩы ихыланы дыҟазҭгьы, уажәы алҩақфҩы ихыуп!
Аиашазы, лҩақла ирԥшшоу абалык унацәа адуфалап. Амзаҵла иахылҵуаз алҩақ алирсит!
Февраль 19
Иахак абыржәы-уашьҭан инеихыҵрызшәа акәын схахәда шсыхьуаз, Распитин ирԥшшарҭатә цех ԥыҭраамҭак сахьадтәалаз акәу! Уаҟа алҩа аныҩначы, изулак, аарла сыԥсы хәыҵызгеит. Насгьы апинг-понг ирацәаны сасит, акыс, иааилашәшәаанӡа аԥсыӡкра саҿын. Ҽынлатәи амра ца уахынла аԥша ҿыхьҭа иамнадоит. Ахьҭа сылалазар ҳәа, аҳақьым аналгин лымхны, ижәны сышьҭалеит. Ашырԥазы схы-сгәы ккаӡа сааҿыхеит, схы иҭачыз алҩақ аокеан ԥшатлакә иагазшәа.
Дук мырҵыкәа «Ахтуба» абункер аҭара ҳалагеит.
— Аа, аԥсуа ӷба ахьаҳҭаа, — иаахәмарит сҩызцәа. Сара асҟаамҭа сыззыԥшу аӷба «Сухуми» аныҟалаша здыруада. Сара раԥхьа Баҭым Анатоли Алықьса-иԥа иҟны саннеи, арҿиаратә командировка еиҳа акаԥдан актәи ицхырааҩыс ирласны иҟалараны иҟоу атанкер «Сухуми» аҟны аусура уалаҳаргап ҳәа ансабжьеигоуп, аусура саназыразхаз. Абар, уиаахыс хышықәса ҵит, иара ахабар ыҟаӡам, ус агазеҭқәеи ажурналқәеи рҟнада.
Февраль 20
Иахьа абуфетчики сареи ашәҟәқәа шеилҳаргоз, сыԥшызар, абуфетчик зны иџьашьаны сара дсыхәаԥшуеит, ҽазных — иикыз ашәҟә хәыҷы, ииҳәара изымдыруа.
— Изакәи, Амиран, сыԥшра угәамԥхои, лассы-лассы усыхәаԥшуеит, — снаиахәмарит.
— Ишԥасгәамԥхои, аха ари ашәҟәы иану апатреҭ шәара дышԥашәеиԥшу, — илақәа ҭырхаха дахәаԥшуан.
— Иарбан шәҟәу, ауаа дуқәа анеиԥшхало ыҟоуп, —
алаф илхуа, иааигәара снеизар, «Аӡ-ҿыха» (урысшәала иҭыҵхьоу сажәеинраалақәа реизга) кны дтәоуп.
— Ари абаҟаз?! — иааџьашьаны снаиазҵааит.
— Ара ашәҟәқәа ирылан. — Ус иааҳавалаз Владимир Иван-иԥа днаидыххылан: — Шәихәаԥши, ари ҳкомиссар дышиеиԥшу!
— Аиеиҵәҟьа, — иааимхны днахәаԥшызар, — диеиԥшуп ҳәоума, иара иами! — уигьы иџьашьаны дсыхәаԥшуан.
Ари февраль 1972 шықәсазы, араҟа мызкы аус анызуаз, исцәынхазаап. Уи адагьы имаҷымкәа избеит усҟан исцәынхаз сышәҟәқәа.
Ажәакала, иахьоуп ҳанеибадыр дареи сареи. Иара ус шакәугьы, агәра рызгом. Иахьа «Фиодор Гладков» ҳшацраҳәаз, аԥырсал шьҭыхны, амҩа ҳақәлеит «Рижски залив» абаза ашҟа, «Фиодор Гладков» амҩахь абункер аҭо.
Абункер иаднакылашаз анаднакыла, излаҳадҳәалаз ашаха аноурышьҭуаз срыцхраауан.
— Аа, амарџьа, уҽоумыркын, аҽацәыхьчара аҭахуп, — дааӷьаҵәыӷьаҵәит аидаратә цхырааҩ Павел, ашаха аӷьеҩҳәа иҳампыҵҟьаны аӡахьы аҿаныланаха.
Уи иахҳәааны Павел иҳәеит ҵыԥх араҟа «Поти» аԥсыӡкцәа абункер рыҭара ишаҿыз, аҩбатәи аидаратә цхырааҩ Туркьиа ашаха анынахырх, ихаҭа данаршә, ахуҳәа хыла аокеан дшазцаз. — Уи убысҟак ирласны даршәит — дҳалагылаӡамызшәа, — даҿын Павел. — Арахь аҩӷбакгьы ықәҳа, абыржә ҳашцо еиԥш, ацара иаҿын. Иԥсы иаԥшәмахаз, аԥсыӡкцәа рыӷбахь дыхәныргеит. Ссиршәа иубаша, акулақәа дызларымфаз ауп.
Аӡы аҟьаца анаалга, даргьы уи изыԥшызшәа, уа иаакылҟьеит. Ҳаԥсы нкыдышәшәеит, алашара зхыԥхалоз аокеан аҟны еилаарцыруа, рсасақәа еихҳәа рҿанаарха.
— Нас икьымсӡеи? — иааџьасшьеит.
— Агыруа акула икьысӡом ҳәоуп иара Туркьиа ашьҭахь ишҳаиҳәаз, — иҳәеит Павел дычча-ччо, —
Агыруара сыздыруам, аха арыжәтә ыжәны иҟоу акула икьысӡом, акулақәа аӷьфҩы анырҿас, инықәхәаша ицеит, — иҳәеит Владимир Иван-иԥа.
— Ижәны дыҟаҵәҟьазма?! — снаиазҵааит иџьашьауа.
— Ҳыҳ! Ижәымкәа, зхы зтәу ашаха даццома! — аҟыр-ҟырҳәа дааччеит уи.
Ус, ҳаԥскьатеиах шыԥҵәоз, ҳнадгылеит «Рижски залив». Ари «Восток» аасҭа ихәыҷуп, аха ҳара ҳанадгыла, ҳхы ааҟәнаҳшьартә аҟнынӡа ҳаахәыҷхеит. Ҳара усҵәҟьа ҳхы ҟәнаҳшьартәҵәҟьагьы ҳаҟам. «Изиаслав» аура наӡоит 145 метри 600 сантиметри, аҭбаара — 19,Февраль 21
Ҳара ҳахьӡыхгылаз акатаҳәа иааҳадгылоз аӷбақәа абункер рыҭара ҳаҿын.
Урҭ рхыԥхьаӡараҿы иҟан «Болгарԥсыӡ» аӷбақәагьы. Ашьжьымҭан акормаҟны слеизар, «Бекас» гылан ҭынч, абункер адкылара иаҿын, аматросцәа рҷытбжь гомызт. Еҭери Михаил-иԥҳа заҵәык лыблақәа ҭраа, наҟынтә ак лзаашашәа, «Бекас» ахь дыԥшуан.
— Арҭ Болгариатәи аӷбақәа раан гәҿыӷьроуп иҟоу, аинтерес ҳәа акгьы ыҟам, — лҳәеит санынлывала лылахь еиқәыршьшьы.
— Ыы, нас, еиҳа интересс ирылоузеи ҳара ҳтәқәа раан, — сналазҵааит уи.
— О, усҟан урҭ ак аарҭилап, ҳара ак ҳҭилап, уаҟа еилыхароуп...
«Бекас» ашьҭахь иааиз «Олуша» аҟнытә иаҳзаарҭииз США-тәи акиносахьа — акомедиа ҳшыччоз ҳаннарҵәеит.
Сара, акаԥдан изласабжьеигаз ала, ачафара саҟәыҵит исыцымларц.
Февраль 22
Иахьа аҵыхәтәантәи абункер заҳҭаз «Баклан» акаԥдан актәи ицхырааҩ ателефон дысзасит.
— Сара исыхьӡуп Драган Неиков Енчес, мшыбзиа, — иҳәеит уи. — Суҳәоит, иҟалозар, радиограммак сзушьҭырц сԥеи сыԥҳаи рышҟа. Минск аҵара рҵоит урҭ, март 15 азы ҳара Рига ҳҟалоит ҳаӷба аремонт азыҟаҵаразы, убысҟан исԥыларц. Суҳәоит, избанзар, ҳаӷбеи Асоиузи аимадара ҳамаӡам, — даҿын гәҭыӷьӷьаала ацәажәара.
— Бзиара збаша, бзиара збаша, аҩыза Енчес. Усҟак ҳәара аҭахым, урадиограмма ҩны исзааҭи, уаҵәыҵәҟьа ироуртә иҟасҵоит.
Иааиҭиит арадиограмма асалам шәҟәы ацҵаны, аминауаҭра шьҭаҵауа, аџьабаа сахьалеиҵаз азы. Уи иадрес сиҭоит, мышкызны Болгариа ақалақь Бургас снеины сҟалар, иҩныҟа сымҩахыҵырц.
Асааҭ 12 шыҟаз «Баклан» аҵыхәтәантәи ҳаидара аманы ицеит, иааит аӷлам шьыга ӷба «Бесшумныи», уажәы араҟатәи аԥсыӡкцәа рымаҵ зуа. Уи акаԥдан излеиҳәаз ала, уажәшьҭа аӷлам жәла анырхит. Уи зынӡа ианырымхырц, адунеижәларбжьаратәи аиқәшаҳаҭра рыдыркылеит аӷламқәа ркра аҟәыхразы, — уиала аӷламтә флотилиа аҵыхәтәа ԥҵәеит. Иара убас акәхап аԥсыӡкрагьы ҳасаб шазутәу. Ус анакәымха, уажә ишаҿу ала, аусқәа цәгьоуп...
Шьыбжьон асааҭ 13.30 азы ҳаԥсадгьыл ахь амҩа ҳақәлеит.
Февраль 23
Ҳашьҭа ҳхыланы ҳаауеит. Аокеан ҭынчуп, амра ԥхоит, аԥша хьшәашәа аҿоуп. Марокко ҳаваланы ҳнеиуеит. Аҩныҟа. Аҩныҟа. Зегьы рхы-рҿы рхаччоит. Иааидтәалалакгьы, изҵыргалакгьы, рыҳәсақәа ргәаладыршәоит, ирылацәажәоит. Аԥшқа иҩызоуп амшынуаа аҩныҟа рхы андырхалак. Усҟан арыжәтә
мыжда рԥыхьашәар, хьаа хҽыгас иаҵамлашази, аха араҟа арыжәтәазы «аарҩароуп»! Хыжьжьагас ирымоуп аԥсыӡ арԥшшара, ҽынла амра ацәҵара, уахынла ацәыгара. Уи аԥсыӡ хкыс иуҭаххалак, уахьԥшлак еиҩыҟьҟьа-еиҩыҵәҵәа ихшьуп. Урҭ рызегь еиԥшым, еиҟарам. Аха аӡәы заҵәык лыԥсыӡ инеибеиԥшны хкыкоуп, шәагаалагьы еиҟароуп. Уи аҳақьым Еҭери лкарас ауп.
Ҳаауеит. Амҩа ҳақәуп ҳаԥсадгьыл ахь. Слызхәыцуеит сан. Ԥыхьа аиԥш лассы-лассы ԥхыӡла дызбалоит, ҳаицәажәалоит. Уи даара сгәы ааннакылоит. Адунеи быԥсахит ҳәа сыԥхьаӡом. Сыла бамырбаӡакәан... гәаҟрас иҟази, Американтәи сахьымӡар ҳәа ишәазаап, аха... Ус еиҳа еиӷьзаргьы здыруада, сара лыԥсра зымбеит, быԥсит ҳәа сыԥхьаӡом! Быгәхьааганы сылаӷырӡ ҩасҿаҵәоит. Акы заҵәык, сгәы хьоухьоууа исзырхьуа, исԥыбгалоз абзиабара инагӡаны аҭак аҟаҵара сахьахьымӡаз ауп... Аҩныҟа амҩа ҳақәуп, аҩныҟа. Иахьа ныҳәоуп, Асовет Ари арра-мшынтә Флоти ирымшуп. Аҩнынтәи исоуит адныҳәаларатә радиограмма.
Аҩныҟа, аҩныҟа. Гәырӷьароуп, хәмарроуп, ҳамшынуаа рхылԥа аҵыс ҭаҳәуеит. Ҳҩаскьацыԥхьаӡа сгәы бҭалоит, сыԥсы ҩеины сыхәцә икылагылоит. Сбызхәыцуеит, сбызхәыцуеит, адунеи зегь реиҳа иреиӷьасшьауа, акыр исзаԥсоу сан. Аха уажәшьҭа ибзызураны иҟоузеи. Изаҟаразаалак акгьы сзыбзымуӡакәа... Бара сара сҟынтәи ауаҩхарада акгьы бҭахымызт, аха сара?..
Аиҳараӡак бгәы бнамырхькәа быҟам аҵыхәтәантәи ҳаиԥырҵра.
Усҟан ббара ҳәа сымнеиӡакәангьы сыҟандаз...
Усҟан...
Ных, ных, ԥхыӡла ҳшеибабало, ҳшеицәажәало еиӷьуп, сгәы исзарҳәом, исҳәаша амшын еиԥш ихьанҭоуп...
Аԥсҭазаара қәԥароуп, аԥсабара зшаз ус ишеит...
Сан!..
Агәырҩеи амшыни...
Февраль 24
Иахьа ҳгәырӷьаратә еилатәара — Асовет Ари Арра-мшынтә Флоти рымш иазкыз ҳаналга, сышиашаз сҭыԥахь сааит, сҽааиҭакны сымшынҵа снадтәаларц: Сааҩнамшылацкәа ателефон абжьы геит. Иаақәысхызар, Коиава Амиран иакәын.
— Суҳәоит, иҟалозар са сыҟнынӡа уааи, — иааҭыҩит атрубка ибжьы.
— Бзиароума? — снаиазҵааит сыццакы-ццакуа.
— Бзиароуп, ус уааирц суҳәоит.
Снеизар, ача аххра даҿын. — Улеи, улеи, — иҳәеит дысԥыло, — ҳаҭоумҵан, иахьатәи амш азгәаҳҭарц ҳаӡбеит.
— Сара ача афара саҟәыҵиижьҭеи ԥшьымшҟа ҵуеит, — саахәмарит, иара уи шиашоугьы.
— Аа, иаажәшагьы ҳамоуп, уажәы «дедушкагьы» дааиуеит, уаатәа.
Амеханик еиҳабы афлот атрадициала «дед» ҳәа ишьҭоуп. Ус дед Иури Валентин-иԥа аԥсыӡ, аҳәашша, акәыкәбаарҵәы уҳәа баҭлыкак акониак рываргыла дааҩналеит.
— Аштурман еиҳабы иашәымҳәаӡеи?
— Уажәыҵәҟьа, — Амиран дҩагылан, ателефон дасит, иаргьы адырра ансоуа ҳәа дыԥшызар акәхарын, дкылхх дааит.
Аҵх акыр инаагеит. Сышьҭалт ҵхагәазы. Ҩаԥхьа сан сналеиԥхыӡит!
Закә жәҩангәашәԥхьаразеи! Сааҿыхазар дабаҟоу! Аԥсабара, ацәа салнахыр ҳәа ишәозшәа, аҽырԥсны иҟан. Аокеан убысҟак иҭынчын, ҳаӷба изаҟаразаалак қәацарак узанымбаало. Сҩагылан аԥсабара снықәԥшит, амрахәага ацԥхьқәа еилаарцыруа изқәыԥхоз аԥсабара. Сыԥхыӡ аҟара ихааз арбану! Сиарҭахь снахынҳәырц цәгьа изымбеит, аха уаҳа умԥсит! Ҳамшынуаа зегьы русқәа ирылагахьан... Ҳамҩа инацҵо ҳнеиуан.
Февраль 25
Мрагыларахь џьара хьҭа ӷәӷәак шыҟоу мҩашьо, аԥша-ҷыхь асуеит, аха уи макьана ҳаԥхьаҟоуп. Араҟа макьаназы ҭынчроуп, ԥхарроуп.
Шьыжьы инаркны иахьатәи агәырӷьаратә еилатәара, Қырҭтәылан Асовет мчра шьақәгылеижьҭеи 54 шықәса аҵра иазкны, аҽазыҟаҵара саҿын. Саԥхьон В. Г. Есаиашвили «В. И. Ленини Қырҭтәылеи» ҳәа В. И. Ленин диижьҭеи 100 шықәса аҵра аҳаҭыр азы 1970 шықәсазы Қарҭ ашәҟәҭыжьырҭа «Сабҷоҭа Сақарҭвело» аҟны иҭижьыз ашәҟә цәыҟаԥшь ду. Уи џьабаа ду зыдбаланы иаԥҵоу усумҭоуп. Ус, абри ашәҟәы аԥхьара сшаҿыз, акаԥдан ибжьы амикрофон иааҭыҩит: «Тревога, человек за бортом, шлюпочная тревога, человек за бортом» ҳәа.
Сҩаҵҟьан, ахьшәҭҳәа акаԥдантә цҳахь сыҩхалазар, аштурманцәа зегьы рланарԥшыгақәа кны иқәгылан. Акы аарымхны сыла инадыскылазар, дук инаҳцәыхарамкәа ҳармарахь ала иҭацәыз шхәак хын. Уи аиқәырхара ҳҽазаҳкит, аха минуҭқәак рыла иныхбала ицеит. Иабацеи? Иааџьаҳшьеит зегьы, аха акаԥдан иҳәеит, ацәқәырԥақәа иаҳдырбом акәымзар, уа иҟоуп ҳәа.
Иахьаабаз иақәкны аӷба дәықәҵан. Ҳаԥшызар, зынӡаск ааигәара ҳаннеи, аӡы ҩахаҵәо, ашьҭахь ҩкылхәҳәон, егьи зегьы цырцыруа, қьышәха ииашаӡа аӡахьы илашьҭын.
Иҵегьы ҳҽазааигәаҳтәит иҭаагарц, ҳаӷба зны шьҭахьҟа, зны ганха, аҽазыҟаҵара иаҿын, аха аԥшыхәцәа ирцәыӡит. Ҩынтәҟа ҳахыкәшеит, аха уаҳа иҳамбеит. Уи закәыз уажәгьы-уашьҭангьы зеилкаара уадаҩу акакәны иаҳзаанхеит. Издыруада Мароккотәи аԥсыӡкцәа ирцәыӡыз шхәоу, ма иӡааҟәрылаз ӷбакы иацәынхоу...
Сгәы азҩоит аӡы аҵаҟатәи лодкак акәзар ҳәа... Ус акә егьыс акә, иаҳцәыӡит.
Ақалақь Танжер иҩаркны ҳарӷьарахь ала иааҳҿагылеит Мароккотәи ахрақәа, абахә цәҩажәқәа, ахаан асы зымбац ашьхақәа. Сара сахьышьхауаҩу азакәу, ус адгьыл ааигәа сахьықәымгылац акәу, убысҟак бзиабарала сыблақәа ҭраа срыхәаԥшуеит... Ахра цәҩажәқәа саԥсуа шәақь аашьҭыхны снарҿалар ҟаларын. Арҭ ашьхақәа даара ибарақьаҭу шьхақәоуп. Ашьха ԥшыхәцәа иаадыртит ҵҩа змам ашьхатә малқәа.
Ари атәыла даараӡа ибеиоу тәылоуп аԥсабаратә ресурсқәа рыла. Урҭ ахра цәҩажәқәа, аокеан ишаргәамҵхьоу мҩашьо, рықәцәқәа унрылаԥшыр, ҵыхәаԥҵәара зқәым хратә даҷын инагоуп, аокеан ахьнадыҽҽало инаркны, наҟ агәахьынӡа. Урҭ ахрақәеи абахә ҭакнаҳақәеи рыҟны изаҟаразаалак ԥсҭазаарак ыҟоуп узҳәом, хаҳәратә ҳҭынроуп ишеибакәу. Кәапеиушәа зхы калакәытӡа иҩалыҳәҳәо адгьылбжьахабжа Альмина ус ишьхараны иҩашьҭуп, иара Альминеи адгьыл дуи цҳаушәа еимаздо ахәдапара лҭаҳароуп акәымзар. Иара уи аӡы иҭнафааз абжьҵәарҭаҟны ишьҭоуп Сеултәи аӷбаҭаларҭа (бухта), иара уаҟа, амахҽ азқәа аиԥш, Санта-Каталинеи Пунта-Бермехеи рыбжьара ибжьаҟаҵоуп Сеуттәи абаӷәаза. Ари абаӷәаза дууп, иаднакылоит аӷба дуқәа, насгьы Гибралтар иҭысуа аӷбақәа иахьцозаалак, зегь ирҭахқәоу амаҭәахәқәеи, афатәи, аӡи уҳәа рыдкыларҭатә пунктуп. Ибзианы аԥша иацәыхьчоуп. Адгьылбжьахабжа Альмина агәҭаны иҩылгәыгәу ашьха Ачо иаҿаҟаҵоу ауахәама Сан-Антонио уахьыҟазаалак улаԥш иныҵашәоит. Иара Альмина ахьаанҵәо мраҭашәарахь ала Атлантикатәи ацәқәырԥақәа наҿықәсуеит, мрагыларахь — Адгьылбжьаратәи. Урҭгьы егьырҭгьы, уахгьы ҽынгьы ацәқәырԥақәа рыҽрымҭо, игылоуп ацаҟьақәа. Акапиталисттә дунеи аҟны Марокко актәи аҭыԥ ааннакылоит асардинтә консервқәа рҭыжьраҟны; афосфорит ҵхраҟны — аҩбатәи аҭыԥ, аекспорт азураҟны — актәи: акобальттәи апробкатә дацқәеи рыҵхраҿы, аҩы егьырҭ атәылақәа рышҟа адәықәҵаразы — ахԥатәи аҭыԥ, ахәбатәи — амарганец аҵхраҿы. Иара убас атәыла анҭыҵҟа ицоит ҵҩа змам ацитрустә шәырқәа, еиҳараӡак апельсинқәа, урҭ Аԥсынгьы ирҭилоит.
Ари атәыла арыцтә культурақәа — аиачмен, ача, аџьықәреи — раарыхраҿы хадара злоу аҭыԥ ааннакылоит. Иҟоуп егьырҭ хадара злоу ааглыхратә наплакқәа: афатәтә, ахимиатә, аелектротехникатә. 200 инареиҳауп араҟа ирызгылоу атекстильтә фабрикақәа, иара убас ашьақартә зауадқәа 7, ахимиатәи афармацевттәи 40 зауад рҟынӡа. Шықәсык иҭрыжьуеит 2,Атәыла аҳҭнықалақь Рабат ауп, аха Касабланка ха-дара злоу қалақьуп, уаҟа Мароккотәи аусуцәа абжеи-ҳараҩык аус руеит. Касабланка ԥхьаӡоуп атәыла ам-шынтә гәашәны.
Ари инеиҵыху, иҭбаау атәыла аиҳараӡак иқәынхо арабцәеи аберберцәеи роуп. Араҟа 15,Ҳәынҭқарратә бызшәас иҟоу араб бызшәоуп. Аҳра зуа динуп ислам. Атәыла иқәынхо реиҳараҩык (75 процент) ақыҭанхамҩа иадҳәалоуп, рыбжеиҳараҩык ҵарадоуп. Амҩақәа еиха-бетонла ичаԥоуп. Гибралтартәи абжьысырҭа аҟны, Африкатәи аматерик иҩалыҳәҳәо, наҟ Европа аҽаднаҵар аҭахушәа ишьҭоу Альминатәи адгьылбжьахабжеи аконтиненти рыбжьара ахәда ҭаԥҵәарсҭаҟны иҟәашӡа игылоуп ақалақь Сеута.
Аконтрабандистцәа Европантәи, аиҳараӡак Гибралтари Испаниеи ирыбжьоу аӷбақәа рыла, ззин ыҟам атауар маӡала ишаарго, атаможникцәа ирыҵырхуашәа анырбалак, аӷба иалырҩрны аокеан иаларыжьуеит. Убас зинда имҩаԥыргақәо ирхадоуп аҭаҭын. Ақалақьқәа Танжери Сеутеи рыбжьара ҳаныҩыбжьала (ашхәа ахьаҳцәыӡыз аханы), инеиужьны аокеан ихыԥсалан аҭаҭынҟаҵа аҭоԥқәа рацәаӡаны. Зышхәақәа рыла ихыз аԥсыӡкцәа, аԥсаатә аӡы иҭасны аԥсыӡ анҭыркәыцәаауа еиԥш, аҭаҭын аҭыгара иаҿын. Урҭ ԥсыӡкцәаҵәҟьазу, аокеан иалазыжьызи дареи еимадазу здыруада!
Амарокканцәа ркрал Ҳасан II иқәҳәара акырынтә рҽазыркқәахьеит, аха ирмаӡацт. Уи аҵыхәала аӡәырҩы абахҭа иҭабаахьеит, аӡәырҩы иреихсны иршьхьеит, аӡәырҩы рхы иагәыдҵаны рҽыршьхьеит.
Араҟа ананамгацәа, идгьылдоу анхацәа, усурҭа змам аусуцәа рхыԥхьаӡара рацәоуп. Агәынамӡацәа рхыԥхьаӡара есымшааира иазҳауеит, аха ипрогрессивтәу, идемократиатәу апартиақәа макьана рымч кәадоуп, аргама иқәгыло иҟам.
Февраль 26
Иаха ахәылԥазы иҳауз адырраҭара акырӡа ҳаиланаргьежьит. Аиҳараӡак акаԥдан ихы иҭалан, ихы ахьигара издыруам. Аусбарҭа аҟынтәи адырра ҳарҭеит уажәынахыстәи ҳусуратә план. Уи даара ихьанҭоу дҵоуп, аиҳарак аӡынраз. Абар ҳамҩа ҿыц: Одесса — Феодоссиа — Аҩадатәи Атлантика; Исландиа, Шотландиа, США. Абри сақәымшәакәа сыҟандаз иҳәеит Владимир Иван-иԥа. Убысҟак иреис бааԥсуп — аҵааԥҽхақәа, аисбергқәа, афырҭын, анаатә... Аха амшынуаҩ амшын аҟнытәи амш бзиа дазыԥшӡам. Уи изыҳәан аокеанқәеи амшынқәеи рымҩа ҭбааҭыцәқәа аартуп. Зегьы аҽазыҟаҵара иаҿуп, ахсаалақәа, априборқәа, арациа, афатә, ажәтә, абылтәы уҳәа зегьы ҳасабтәуп, иӡбатәуп. Арадиограммақәа акатаҳәа ҳусбарҭахь ицоит, ҳаннеиуа аамҭа иақәыршәаны ҳҭахрақәа зегьы рыла ҳаиқәдыршәарц. Еилагьежьроуп, еилахынҳәроуп. Аԥсшьара, аҵара, аԥҳәысаагара, аԥара зҭахқәоу рарзаҳалқәа. Арахь — амзанҵәамҭа, апартиатә, азанааҭеидгылатә, акомҿартә еизарақәа. Уажәтәи ҳреис аихшьаларақәеи ҳҿаԥхьа ишьҭоу ауснагӡатәқәеи, шаҟа ҟаҵатәы-утәы!
Уахьыӡрыҩлакгьы уажәы ажәабжь хадас ирымоуп рыҳәсақәа заауоу, изымаауоу, аҳаирпланқәа ԥыруоу, имԥыруоу, асасааирҭаҿы аҭыԥ роуоу, ирмоуоу. Иахьабалак еилагьежьроуп, азеиԥштә усқәеи, ахатә планқәеи рыӡбара иаҿуп. Ишакәхалак, лахҿыхроуп, ирымоуп иҟарҵаша, излацәажәаша. Арахь, Марокко аҵыхәа
ԥҵәом, ашьхақәа, еиҭах абахәқәа, урҭ иргәылаԥсоу ақалақьқәа, ақыҭақәа...
Февраль 27
Иахьа чаншьҭахь (асааҭ 01.00) Алжир ҳкылсит. Атропикатә мрацара зцәа-зжьы абылхьаз, ашоура зыбаҩқәа арԥхахьаз ауаа, ҳааскьацыԥхьаӡа ахьҭа ҳцәа ҳаҭнарӡыӡаауеит. Аиашазы, иҭынчҳаҳараӡа ҳазху Адгьылбжьаратәи амшын усҟак ихьшәашәоу, атропикатәи ашоура ибыжьнахыз ауаа усшәа иаабоу? Мрагылара иацҭҟьаны иаауа ахьҭа аҟажарц аҭахушәа, амра хахаӡа ҳаԥхьа иҩагылоит, аха ахьшәашәара азхымгаӡакәа ишыԥхо, инаҳхысны ҳашьҭахьҟа инҭашәоит. Амала, адәахьы уцәырымҵӡакәа, акаиута ԥха уҩнатәаны, ажәҩан гәы кеикеиреи амшын иҭаҷҷо амрахәага хааи урыхәаԥшуазар, шаҟа игәыҟаҵагоузеи, еижьагоузеи. Аха, ус, сындәылҵны аҳауа нылбааздандаз уҳәартә, адәахьы иухоит. Ухы уеижьаны ундәылҵыр, аԥса улыршьызшәа, аԥшахь наулҟьоит. Акыс, аԥша ҳацныҟәозар даҽакын, аха иара ааҳәны иаҳԥынгылоит, ҳаиԥылараҟны аҽунамырдырырц залшом...
Адунеи иқәу зегьы шԥеиҿажьу, ишԥеиқәԥои, ишԥеибафои! Игәамҵхамҵуа иҳашьҭоу аҷнышқәа ртәык ҳақәушәа еибарҿыжуеит, џьара акы шԥаҳарымҭари ҳәа. Урҭ ибзиаҵәҟьаны ирдыруеит ҳаишәақәа анеилҳарго, ҳанчо. Акрыфарҭеи акамбузи реилыргаҩ ахәашамаша, ацәынхамынхақәа дәылганы ркаԥсара дагхазар акәхап, уи ауп изырҟыруа...
Февраль 28
Амшын иазахәламырбгаз, ана-ара улаԥш зықәшәо адгьылбжьаха хәыҷқәа ааныжьуа, Тунис ҳаваланы ҳҩеиуеит. Ашьыбжьон шыҟаз еиԥш, иҭынчҳаҳараӡа амра зҭаҷҷоз амшын игәыҟаҵагаха иҩалыҳәҳәоз адгьылбжьахақәа Зембреттеи Зембреи ҳҩырхыкәшан, Тунис Мрагыларахьтәи Росет-Тиб ақәцә акәаҩра ҳҩахысын, Сицилиа шыҟаз ҳҿынаҳхеит...
Ахәылԥазтәи ҳпартеизара даара аԥсы аланы, лахҿыхрала имҩаԥысит. Иқәгылаз азҵаара аҽҟьарҭақәа, амахәҭақәа рацәаны иауҭартә иҟан. Уи «Аҩбатәи ҳреис аихшьалеи ҳаԥхьаҟатәи ҳадҵа анагӡара аҽазыҟаҵареи» азҵаатәы акәын. Аиҳараӡак аимак-аиҿак зхылҵыз — аԥсабара, амшын, азеҭи, азеҭ аалыҵқәеи рыла амшын амҟьашьра роуп. Адунеижәларбжьаратәи аконвенциа излаӡбыз ала, амшын зҟьашьыз ӷәӷәала ашьаус дақәыршәахоит, ахшәаатәы рацәа иқәҵаны. Акыс, уажәы ҳҿаԥхьа ишьҭоу ареис Европатәи атәылақәеи, Канадеи, США-еи рҟны амшын ацқьара ӷәӷәала иацклаԥшуеит. Уи ахылаԥшра иазкуп аҳаирпланқәа, авертолиотқәа, аӷбақәа. Ҳара ари аконвенциа ҳалахәуп, алахәрадагьы, ҳахәҭа ӷәӷәак алаагалоит.
Март 1
Ашырԥазы ҳашәхымс иаахыҵит ауаҩытәыҩса игәыӷырҭа — ааԥын. Шаҟа игәыхтыгоузеи, иргәырӷьагоузеи ааԥын. Иара амшгьы иахьа ишԥеилгоу, ишԥахаау. Адунеи зегьы еиҵәҟаҟараӡа ихҟьоуп — ажәҩан, амшын, ииаҵәоуп наҟ-ааҟ ҳназыбжьалаз Сицилиеи Мальтеи адгьылқәа. Амшын агәы иаҵәара адәыкакаҷ нықәнаԥсазшәа, иҩеилаҷҷоит ацәқәырԥақәа ршәахқәа ҟәаш-ҟәашӡа.
Ашьжьымҭан скаиута иааҩналаз арациа аначальник Фомин иаасиркит арадиограмма.
— Бзиароума, Иван Васили-иԥа? — сҵааит арадиограмма имхуа.
— Бзиароуп, бзиара!.. «Одесса суԥылоит. Нина.» Иаалгарызеишь ажәабжьс?..
Март 2
Бырзентәылатәи архипелаг ҳагәылоуп. Аиашазы, араҟа ԥаимбар ҭыԥуп. Араҟа ажәытәӡатәи абырзенцәа иаԥырҵомызт акультура машәыршәа, машәырны иҿиомызт амифқәа, алегендақәа. Анаара ахәқәа, ашьхақәа, аеҵәара рыҟәныҳәҳәы, аҳауа ҟәандашьшьыраӡа, ажәҩан агәы ҵамҵамра иалакнаҳау амра ацԥхьқәа цаҳәцаҳәо, аԥхареи, аԥшӡареи, абзиабареи иргәылакуп. Аԥснытәи амра «Ахьтәы уасцәа» иадкыланы иааргазшәоуп ишыҟоу. Аха уажәы араҟа амра ԥхны мроуп, аԥхынра усгьы иԥхынроуп. Уажәы амшын ӡы аиҳа аҳауа ԥхоуп. Ашоура ԥхьасцарц амшын сҽанылҭасыжь, азныказы аҽыҩҳәа сцәа-сжьы неилыбзааит. Аха амшын ӡы сықәҭәан амра сҽанасҭа, еиҭах амшын ахь сгәы сыхон...
Владимир Иван-иԥа ибжь гәаҩа ду ҩныҩуан: амра ԥхара шәылшәырс иахьынӡаҟоу, анакәымха ҳаԥхьаҟа аӡын ҵааршә шьҭоуп ҳәа.
Ари аҩыза апоезиа амш, апоезиатә ҭыԥ аԥшаара уадаҩуп. Изыԥсоузеи илатәаны ажәеинраалак аҩра, аха ажәеинраала адтәалаха абаҟоу! Иҵуазеи ажәеинраалак сымҩижьҭеи!
Ахәылԥаз амра хыгьежь ду цәаԥшьӡа, Евбеиатәи адгьылбжьаха ашьхақәа ирхагылан. Уи ацԥхьқәа еилаарцыруа, ашьха ҳаракқәа иҟәашӡа асы ирықәжьыз инылаҷҷон, Кафирефстәи абжьысырҭа ҳанынбжьалоз. Ҳармарахьтәи адгьылбжьаха Андрос ашьхақәагьы рықәцәа акәаҩраҵәҟьеи реиҩхаақәеи асы рыман, аха реиҳарак аартын.
Ҳашьҭахь маҷ-маҷ аҭашәара иаҿыз амра ҳашьҭа ҭӷәыхаа ианнаҵон, ҳаԥхьаҟа иласкьацыԥхьаӡа ҳамҩа аимаҳара иаҿын, шәысхымгәамҵын, ашырԥазы аҭшәараҟны сышәԥылахуеит аҳәозшәа, ишынхықәгылаз –акәапаҳәа илӡааҟәрылеит.
Март 3
Ашырԥазы амра анҩаҵхахоз Азиеи Европеи ҳрыбжьагылан. Азиатәи аганахьала иреиҳау абухтақәа Нара, Дардан уҳәа рыԥшаҳәақәа кәеицеиуа, шьыжьтәи ӡаӡала иӡәӡәан. Наратәи ахәы ԥшӡақәа иблахкыгаха шьац иаҵәала ихҟьан, наҟ-ааҟ абаҳчақәеи аӡахәарҭақәеи уԥсы нарылахарын. Ус, Дарданелтәи
абжьысырҭа ҳабжьаланы ҳҩеиуан. Азиа аганахьала зегь реиҳа еиҳау раԥхьатәи қалақьуп Чанаккале, Европатәи аганахь — Гелиболу. Араҟа инеибеиԥшны, еицырхашьшьы инашьҭу ашьхақәа, ахәқәа ааԥынтәи аарыхра иазырхиоуп. Ицәаӷәаны ишьҭоуп амхурсҭақәа, ана-ара иҩеиуеит алҩаҵәқәа, аҟәынџьфҩы ҳԥынҵа иҭарсуа.
Амрамортә мшын анҭаларҭа ашәаҳарц аҭахушәа, ашә иаԥыражьу адгьылбжьаха Мармара иҩахыҳәҳәаз амра блахкыгаха, улаԥш узақәымкуа еилаарцыруан.
«Адгьыл шкәакәа». Мармара аиԥш еилаарцыруан уи акәша-мыкәша иалаԥсаз адгьылбжьахақәа.
Амра цәаԥшьӡа инӡыхгылеит, Амрамортә мшын ҳҭысны, Босфор ҳанынҭалоз.
Босфор ианеиҵоу шықәсык 20 нызқь ӷба ҭысуеит, мамзаргьы уаҟатәи абаӷәазақәа рҟны инкыдгылоит. Урҭ рҟынтәи бжьба-ааба нызқь рҟнынӡа ҳара ҳаӷбақәа роуп.
Амра лҭашәеит, ҳарҭ еилагьежьуаз аӷбақәа ҳаргәылаланы ҳнеиуан. Наҟ-ааҟ Сҭампыл шьҭан, еиуеиԥшым афымца лашарақәа ахаҷҷо.
Март 4
Амшын Еиқәа аҟынӡа ҳнаскьоны, илҭашәаз амра амшын аӡаалара иазыԥшызшәа, амшын аҭра иҭагәамҵуа иалагеит. Аԥшагьы ҷыхьӡа аҿаанахеит. Ҳара ҭынч Болгариеи Румыниеи ҳрываланы ҳаԥсадгьыл ахь анеира ҳаҿын. Иарбан, ҽнак адамхаргьы аԥсадгьыл ашьапы анықәыргылара иеиӷьу ԥсыршьагас иҟоу! Зегь рыбла рхаччоит, ҽыкәабароуп, ҽышьышьроуп, акаиутақәа реилыргара, рыԥссара, рыӡәӡәара, ашьыршьафқәа рыԥсахра уҳәа, аусура еилашуеит...
Акакалкырҭаҟны снеизар, алафҳәацәа еимҵаркуеит Одесса сааҭс ҳанбанеиуеи ҳәа...
Асааҭ 23.30 азы, анаҟә иазымхәаҽыз алашарақәа нҭакәи-ааҭакәиуа, иаацәырҵит Одессатәи аԥшаҳәа. Абаӷәаза агәашәқәа ҳнарҭалоны, дхалеит алоцман, наҟ-ааҟ абуксиртә катерқәа, ашышкамсқәа реиԥш ҳаимакы-еиҿакны, асқьалахьы ҳрыма инеит. Ашахақәа рыла
«Изиаслав» кыдҿаҳәаланы, амардуан анылаишьҭ — асааҭ 00.30 минуҭ ҟалахьан.
Сааҭқәак рышьҭахь ихалоит аҳәаахьшьцәа. Атаможенникцәа 9-ҩык аӷба хәыц-хәыц иааимданы, асааҭ 4 рзы аӷба ааныжьны ицеит. Аилыхара, аилаҭырра, ҳафа абаҟоу, ҳажә абаҟоу, ацәа усгьы иаҳхашҭхьеит!..
Март 5
Аҳәаахьшьцәеи атаможенникцәеи шлалбааз еиԥшҵәҟьа, ҳаибарыҩны КПП аҟны ҳнеизар, аӡәгьы дгылаӡам. Аҭаларҭа ахьчаҩ иҳәеит ааԥшырҭатә уаҭах аҟны џьоук шыҟоу. Уаҟа ҳнеизар, Распитин иԥҳәыси иареи рыда аӡәгьы дыҟамызт. Анзори сареи иаҳҳәара ҳзымдыруа ҳнеихәаԥшит.
«Трансфлот» адиспетчер аҟнытәи асасааирҭа «Мориак» ахь ателефон сасит, аӡәыр дыҟоума ҳәа, уа сзазҵааз администратор хҩык абыржәыҵәҟьа шәышҟа иқәҵит лҳәеит.
Ус, асқьалаҟны ҳшылеиҩеиуаз, ашҭа иааҭалеит хҩык. Урҭ Баҭымтәи сҩызцәа рыҳәсақәа ракәын. Сара стәы дубар даахә, ԥҳәыск ашҭа дааҭалар, лоумашь ҳәа сыблақәа ҭырхаха, агәашә ахь сшыԥшуаз иаашеит. Иаашеит моу, амра халеит, амра аԥҭақәа иабоудырбоз! Ус, уаҳа схы сзықәымҵаӡакәа, атаможниахь сцеит. Уаҟа сахьлеиз, аначальник иҟны аилацәажәара рыман. :
— Уааԥшы, аначальник ида уи аус аҭыԥ иқәызҵо аӡәгьы дыҟам, — лҳәеит ашә илатәаз аӡӷаб хаҿ ԥаҟә, луаҭәа шшәырқәа цәыҵырҳәҳәо.
Сыла акгьы абомызт. Ахәыцрақәа сеимырхха, сыԥсы ҭырхуан: — Дабацеи, иҟалеи? — сҿаԥхьа иқәгылан азҵаарақәа.
— Симферополь аҳаирплан тәазар, ари анаҟәха, изыԥыррым, — аҭак ааиуан. Аеропорт ахь ателефон сасит, Аҟәатәи аҳаирпланқәа рхабарс ижәдыруазеи ҳәа. Џьоукы иацтәиқәа ааит рҳәеит, нас дабацеи?
Симферополь дтәазар, Феодосиаҟа ҳашцо лыздырӡом, уи лдыруазар, уаантәи уахь Феодосиаҟа дымцашази, аха
адырра злалысҭарызеи. Арахь арҭ реилацәажәара иалгом. Урҭ мызкала знык аилацәажәара имҩаԥыргоз сара исықәымшәар амуит. Арахь Одесса ҳақәҵуеит иахьа, наҟ Ильичовскҟа ҳцоит, ара аидара иҳарҭо рымаӡам, егьырҭ Ильичовсктәи абаржақәа анаҟә иаанамышьҭит.
Ус, атаможниа сшыҩнагьежь-ҩнахынҳәуаз, реилатәара иалгеит. Аначальник иасҳәеит аҭагылазаашьа зеиԥшраз. Уаантәи сышиашаз аӷбахь сцеит. Сара атаможниахь санцоз, Анзор скаиута ацаԥха исҭеит, издыруада, схынҳәаанӡа даар, адәы дықәымхарц. Аха дубар даахә. Сдәықәлеит аҩныҟа ателефон сасырц, сара шәысзымԥшын, уахь Ильичовскҟа снеиуеит ҳәа Анзор иаҳәаны. Аҩныҟа ателефон асра сацәшәеит. Урҭ Одессаҟа дцеит ҳәа рҽырҭынчны иштәоу...
Асасааирҭахь сеиҭасит. Аха мап, лхабар ыҟам. Ус, сыӷба Ильичовскҟа иқәҵит. Сара таксила аеропортахь сцеит.
Ус Ильичовсктәи абаӷәаза агәашә ҳнылагылеит. Амашьынаныҟәцаҩ, аҽырхәмарыҩ бзиа иеиԥш, ашҭа дааҭаҵәиин, фырхаҵара дук ҟазҵаз иеиԥш ҿааиҭит.
КПП сныҩнашылазар, ҳамшынуаҩык деиҵахәачӡа дыҩнагылан.
— Иҟоу бзиароу, Николаи? — снапы аҿынасырхеит уи ишҟа.
— Бзиароуп, — даагәырӷьеит саниба, — ҳаӷба ахьыҟоу сыздырам акәымзар.
— Арҭ иуарымҳәои иахьыҟоу! — наҟ-ааҟ ашәқәа ирылагылаз аҳәса снарыхәаԥшит.
— Урҭ ааҳәынгьы исмыхәаԥшит, сыфа ыҟам, сыжә ыҟам, абра сылагылоуп иахьак.
— Аӡӷабцәа акыр иаԥсоу, исашәымҳәари «Изиаслав» ахьыҟоу?
— Уажәыҵәҟьа, — лаԥхьа икыдкнаҳалаз ақьаад бӷьыц днахәаԥшит.
— Иахьӡузеи? — дҵааит лкьышә хҿыҿқәа аасеиарханы.
— «Изиаслав».
— Уи аҩыза абаӷәаза иҭагылоу аӷбақәа рсиаҟны иҟам, — сгәы иахәаша лҳәазшәа лыбла ҭшәаақәа аалхалырччеит.
— Иабацарыз! — иааџьасшьеит.
— 3-27 ателефон уас, — икыдкнаҳалаз ателефон ахь сынхьалырԥшит.
— Уи абыкәу? — сҵааит атрубка шьҭыхуа.
— Апорт адиспетчер, — аҭак ҟалҵеит.
— Алло! Сӡырҩуеит, — быжьгәаҩак ааҭыҩҩит, абыржәы ацәа даалҵын, дҿырҳасуама уҳәартә.
— Аӷба «Изиаслав» ахь...
— Уабасуеи, — иаагахт аашьабжьы.
— Адиспет...
— Уақәымшәт, — атрубка лықәҳаит.
— 3-28 уаси, — даакәаҳачаҳаит ашә илагылаз.
— Уи абыкәу?
— «Трансфлот».
— Даа, — аԥыхьатәи иоума сҳәартә, иаагахт бжьык.
— Ҳаҭыр зқәу, иҟал...
— Уабасуеи? — ихы астол иқәуп уҳәартә иԥсыԥ алагаҩагара ааицәыуадаҩын.
— Трансф-ф...
— Уа-қәым-шәеит!
— Еиҭах уаси, — насабжьыргеит урҭ аҳәсақәа. Еиҭах сасит. Еиҭах игац абжьқәа. Еиҭах, еиҭах...
— Ных, Николаи! Уаалеи «Трансфлот» ахь ҳцап, — ҳдәылҵны ҳҿынаҳхеит.
— Иахьа акрысымфаӡацт, — иҳәеит уи, иблақәа ҭырхаха дсыхәаԥшуа.
Ана-ара еилатәаз ауаа ҳнарылс-аарылсуа, иҭацәыз столк ҳнахатәеит.
Нина дыҟам, ҳаӷба ыҟам, амш хьҭоуп, ауатка ауп иаанхаз! Николаигьы дсыхәаԥшуеит, ихала иаажәып ҳәа аҳәара изыгәаӷьуамызт. Афатә-ажәтә ҿаҳҵеит...
Астол ҳанахыҵ, алашьцара зхатәаз аԥсабара аҳауа хьшәашәаӡа илалбаадо, «Трансфлот» ахь ҳҿынаҳхеит.
— Шәыӷба ареид игылоуп, анаҟә иаанашьҭуам, акатерқәа знеиуам, — наҳаҭалкит аҷаԥшьаҩ. — Араҟа
зеиԥшҭам асасааирҭа амшынуаа шәзын иҳазгылоуп, шәыԥсы шәшьа, — наҳабжьалгеит уи дԥыр-ԥыруа. Николаи дааныжьны, ауха машьынала сцеит Одессаҟа.
Март 6
— Симферополь итәаз Аҟәатәи аҳаирплан аахьоума? — аеропорт азал сшыныҩнашылаз еиԥшҵәҟьа сҵааит.
— Мап, иахьагьы изаауам, анаҟә бааԥсуп.
— Петиа, ҳаӷба ахабарс иудыруеи? — Ильичовск атакси сахьлалбааз иаасықәшәаз ҳмоторист снаиазҵааит, аԥсшәа ҳәаха иамраӡакәа.
— Иуазҳәода, ашьыжь инаркны абра сцо-саауа сгылоуп, — илахь еиқәшьшьы ҿааиҭит, сбара гәыӷрак шинаҭоз мҩашьо.
— Уаала «Трансфлот» ахь, еилаҳкаап.
— Сахьымнеиц абыкәу, аӡәгьы уаҩҵас дсацәажәом, – дсыцны иҿынеихеит.
— Уажәыҵәҟьа сара ишәзеилыскаап, — лҳәан, адиспетчер ателефон аақәхны дасит.
— Асқьалахьы ианбааиуеи? Нас издыруада? Акатерқәагьы мныҟәаӡои? Аа! Араҟа дыҟоуп акаԥдан актәи ицхырааҩ, аӷбахь дәықәҵашьас иаҳҭари? Бзиоуп, бзиа! — илықәылҵеит атрубка.
— Шәызласыргәырӷьаша акгьы ыҟам, — лҳәеит уи.— Абаӷәазахылаԥшҩи шәыӷбеи аибадырга рыбжьаӡам. Хабарчабарк шыҟалалак, адырра сырҭоит, шәсыдҵаалала, — лҳәеит дычча-ччо уи аҭыԥҳа ԥшӡа.
— Ари иахьа избац лакәӡамшәа, ассир сыла иабеит, — иџьеишьон Петиа. — Иахьа шаҟа схы-сгәы сахаԥыржәахьоузеи...
Петиа Одессаҟа ддәықәысҵеит. Уи уа дынхоит. Сара иҟасҵара сзымдыруа, аҩныҟа ателефон сасру-самысру хәа слакҩакуа сшыҟаз, сасырц сыӡбеит. Аԥошьҭа сныҩнашылан, Аҟәа ҿасҵеит, аха сгәы аҭыԥ иҭагыломызт, исыршәар ҳәа сшәаны. Ахәыцра сшаҿыз: — Аҟәа, ахәбатәи акабина, Аҟәа, — абжьы аагеит.
— Папа, уара уоума? — Даур дгәырӷьаҵәа ибжьы ааҭыҩит.
— Иҟои, шәышԥаҟақәоу? — сыԥсы ӡаны снаиазҵааит.
— Папа, мама ариабжьарак агрипп ӷәӷәа лыхьын, дышьҭоуп, уахь дзуԥылоз џьшьа абилеҭгьы аахәаны илыман, аха дзымгылеит, — аттаҳәа сгәы акы иннархазар ҳәа дшәазшәа, зегьы насеиҳәеит.
— Нара дабаҟоу?
— Ара дыҟоуп, аа, уажәы илысҭоит.
— Папа, ушԥаҟоу, ҳара ҳабзиахәха ҳаҟоуп, — дгәырӷьон уи.
— Мама иахьоуп дангылаз, уи лгылара иазԥшызшәа, апедсовет ыҟоуп, баалароуп ҳәа иааин, ашкол ахь дцеит, аизара рымоуп, — Даурчик ажәабжьқәа рынагӡара даҿын. Сгәы ҭынчхеит, уажәраанӡагьы ателефон сасындаз сҳәо, асасааирҭаҟны снеин, аномер амхны сышьҭалеит, аха сызмыцәеит.
Сыҩдәылҵын «Трансфлот» ахь сцеит.
— Макьана акгьы ҳаздыруам, — лҳәеит адиспетчер. Слалбаан, амшынуаа рыҳәсақәа рыԥшырҭатә ҭбааҭыцә сныҩнашылеит.
Каԥданк дтәаны ателевизор дахәаԥшуан. Уаҳа аӡәгьы дыҟамызт. Ус саргьы сгыланы сахәаԥшуан, асасааирҭахь сцару, сабацари ҳәа схәыцуа.
— Бзиала уаабеит, — деихаччо даасԥылеит ԥҳәыс хатәрак.
— Уажәшьҭа сугәаламшәозар акәхап, Мариа Павел-иԥҳа, — лҳәеит лылақәа амца рхыҷҷало.
Даасгәалашәеит: аԥхын 1972 шықәсазы Роттердамынтәи Ильичовск ҳанааи, ҳамаҵ луан, машьынала аеропортынӡа ҳалгеит. Уи ашьҭахь шықәсынаҟьак Одесса аҵара сҵон, уи дызбахьадаз.
Сусқәа зеиԥшраз анласҳәа, уажәыҵәҟьа сара еилысымкаауеи лҳәан, ателефонқәа рысра далагеит.
Хәыҷы-хәыҷы ауаа еизо иалагеит, акраамҭа ателевизор сахәаԥшуан, иаҳдырбон аҵааҿтәи ачемпионцәа.
— Ателефон ахь иуԥхьоит, — Мариа Павел-иԥҳа атрубка аҿаалырхеит.
— Сӡырҩуеит, — дызусҭхарыдашь ҳәа сыццакы-ццакуа иаалымсхт.
— Адиспетчер соуп, «Изиаслав» ашҟа алоцман дцеит, сааҭқәак рышьҭахь аԥсыӡкцәа рпорт афбатәи асқьалахьы инаргоит. Уи акы, егьи Баҭымынтәи арадиограмма шәзааит, аҿыц ишәзаауа рсиа шьақәзырӷәӷәо, — лыбжьы лахҿыхӡа игон уи аҭыԥҳа.
— Иҭабуп, уажәыҵәҟьа схалоит, — атрубка лықәҵаны сҩагылеит.
— Уцома? — дҵааит Мариа Павел-иԥҳа.
— Мап, уаҵәы сааиуеит.
Снеины сыштәаз, асааҭ 21.00 азы ателефон абжьы геит, аӷба асқьалахьы иааит ҳәа.
Уажәшьҭа уахь, аӡнырцәҟа сызгои ҳәа ахәыцра салагеит.
— Ԥсыхәа узаауп, умшәан, унаҳкылом, — иааибарччеит Мариеи уи лҩызцәеи.
Асааҭ 00.1 азы аӷбаҟны снеит сқьыԥаха.
Иахьабалак ҭынчран, авахта иқәгылаз рыда, егьырҭ рыҳәсақәеи дареи еидтәалан. Сыҩхалт сҭыԥ ахь, оҳ, гәышьа ҳәа.
Март 7
Ари аҽны шьыбжьышьҭахьынӡа ҳаанхон азы, ашьжьымҭан Одессаҟа сцеит, Даур имширеи Аҳәса рымши рыдысныҳәаларц. Одессаҟа ицоз автобус уаала иҭәын.
— Уааи, уааи, уҭыԥ нкыланы исымоуп, — ҿааиҭит Амиран, Ауаа рыжәпара сналс-налсуа снеин, иԥҳәыси иареи ахьтәаз рааигәара инкыланы имаз атәарҭа снықәтәеит.
– АторгсинахьЛена шықәсык уажәаԥхьа официанткас аус луан Ильичовсктәи аресторан «Иуг» аҟны.
— Уаала, иҟоу аабап, — иҳәеит Иури Валентин-иԥа.
— Сара сахашәалошәа збоит, шәарҭ шәҭаацәеи шәареи...
5 Аторгсин — авалиутатә магазин ҷыда.
— Мап, мап, — рҳәеит урҭ неицҿакны, — зны амагазин аҟны ҳнеип, нас џьара ҳлатәаны, ҳаҳәсақәа иааиуа рымшныҳәа рыдаҳныҳәалап, — соурмыжьит.
Амашьынақәа раанкылара, рықәыртәара, аресторан аҟны ҳартәара-ҳаргылара, афатә-ажәтә раагара уҳәа акомандаҟаҵаҩцәас иҳамаз Ленеи Коиавеи ракәын. Аха саргьы жьыхәҭак сзалырхит. Астол ҳанахатәа ҭамадас сҟарҵеит.
Ари аҽны ақалақь аҿы даара еилыхаран. Ажәлар хыҵма уҳәартә, зегьы акака ирышьҭан. Аиҳараӡак — арыжәтәи ашәҭқәеи.
Шәҭканӡа хәыҷык, ма зымахә кьача ҿҩаахьоу амимоза 6-8 мааҭ иаԥсан. Ҳкылсит ҳаӷбахь ахәылԥазы.
Март 8
Феодосиаҟа ҳкарауараха амҩа ҳақәын.
Асааҭ 18.00 азы аҳәса рымш иазку агәырӷьаратә еилатәара шыҟало радиола ирылаҳҳәахьан. Ԥшьбаҟа сааҭ ҟамлацкәа, чаик зжәырц саныҩдәылҵ, акаԥдан-икаиута ашә аартны дыҩнагылан, сандәылҵуа ҳәа дыԥшызшәа.
— Уапетит ԥхасҭоумтәын, аҳәса ирызкны араҟа астол архиара ҳаҿуп. Уи жәохәҟа минуҭ рыла ирхиахоит, ҳнеидтәалап.
— О, ибзиами, — снықәгьежьын, сҽеилаҳәаны снеит. Астол афатә-ажәтә иаҵақь игылан. Еизеит иааԥхьаз — аштурман еиҳабы, амеханик еиҳабы, аремонтҟаҵаҩы, иара акаԥдан уҳәа рыҳәсақәеи дареи. Распитин иԥҳәыс дыҟамызт. Иара излеиҳәаз ала, амшын лԥырхагахеит. Аха сара снеихыхәмарын, — уи симырԥхашьарц, ԥсуаҵасла, иԥҳәыс диманы дмааит, — нацсҵеит, иааибарччақәеит.
Ажәахәи аҳамҭақәеи рышьҭахь — ахәмарра-аччара, акәашара!
Март 9
Ашамҭаз аԥырсал лаҳашьҭит Феодосиа, асааҭ жәба рзы. Иааиз акатер ала сыӡхыҵит ақалақь ахь.
Сахьынӡхыҵыз таксик снақәтәан, автостанциахь сдәықәлеит, избанзар, Феодосиеи Керчи атакси рыбжьоуп ҳәа акәын ишыздыруаз, аха даара иуадаҩхеит уахь таксила сцара.
Адәыкакаҷқәа ҳрылууа, ахәыԥшӡарақәа ҳрывууаа, аԥсабара ахаара аԥшӡара сызхара избаанӡа, «Бзиала шәаабеит! Ақалақь-фырхаҵа Керч шәԥылоит гәаартыла!» ҳәа ҳҿаԥхьа иаацәырҵыз аплакат ду ҳнавҟьан, наҟ-ааҟ ацҳа иқәгылаз, аџьауси асас-дкылареи ирсимволыз ахаҵеи аԥхәызбеи рбаҟа ааныжьны, акалақь ҳналалеит. Хьӡи-ԥшеи змоу ақалақь фырхаҵаҿ уаҩ иибаша, дызхәаԥшыша, дзыҿцәажәаша маҷума, аха аамҭа минуҭк арӡха сызҭада. Ҳашиашаз Киров иулица 28 аҩнеихагыла аҿыжәҳәа ҳнаҵагылеит. Ахьышәҭҳәа ахԥатәи аетаж сыҩхалан, «Керчтәи атаможниа» ҳәа аҩыра зкыдыз ашә саахазар, икыдырҟацала иаркын. Иара уи ашә аҿаԥхьа «Трансфлот» зҳәоз ашә кны саахан, уигьы ыҵачаԥан.
Иааиуазар акәхап, иааиаанӡа баша аамҭа зызгарызи ҳәа аԥсыӡтә порт аусбарҭахь сцеит.
— Аҳәаа уахымсын, — сахьыныҩнашылаз ашә илатәаз аҭакәажә палтыҟса дҩагылеит. — Аӡәыр дуҭахызар, — лҳәеит уи, — адиспетчер ида аӡәгьы дыҟам, иахьа мҽышоуп, ателефон уизас, — аппарат даахеит.
— Аӷба «Керченский рабочий» ахьыҟоу-иахьану сашәымҳәари? — адиспетчер снаиазҵааит.
— Уи уажәааигәа аҳәаанхыҵынтәи иааит, аха уажәы иахабару сыздыруам, избанзар ҳара ҳнапаҵаҟа иҟам, — иҳәеит аԥсшәа карҵәаны, аминауаҭра шьҭаҵауа.
— Иҭабуп идуӡӡаны. Исашәымҳәари хықәкыла изтәу усбарҭас?
— Араҟа аӷбақәа реиҳа аусбарҭақәа рацәоуп, — даахәмарын, — аха уи «Иугрыб промразведка» иатәуп ҳәоуп сшыҟоу.
Иҭабуп ҳәа наиаҳәаны, аҭакәажә сналеихырхәаны сындәылҟьан, стакси сынҭатәан, атаможниахь сеиҭацеит.
Сыҩхалазар, ашәқәа ыҵарҟаца ишаркыц иаркуп. Ԥсҳәы ицаны иааз ҳәа, ак еилымкааӡакәа сшыҩназ, цәажәабжьқәак слымҳа инҭасит.
Ҳаи, ҳазшаз иџьшьоуп, ԥсҭазаарак ыҟазаап убауоу ҳәа, «Карантиннаиа инспекциа» ашә аасыртызар, ԥҳәыск деиқәаҳкәажәха астол дахатәан, ҭакәажәык длацәажәон. Санырба рҽааныркылеит.
— Саҭамзааит, сышәԥырхагахазар ҟалап? — снарыхәаԥшит, уахь дара рышҟа сныҩнашыло.
— Мап, мап, сышәзыӡырҩуеит, — дҩасхаҵгылеит лара.
— Шәгәылацәа атаможникцәа рхабар жәдыруазар? — Урҭ ара иҟазароуп. — Нас аԥҳәыс шла лышҟа днахьаҳәын, — рхабар бымбаӡаци иахьа? — дналазҵааит.
— Ашьыжь избон, уи аахыс акрааҵуеит, — аминауаҭра шьҭаҵауа, дындәылҵны дцеит уи аҭакәажә.
— Шәтәа, шәызгылоузеи, — сналыҳәеит зҭынчра еилазгаз аԥҳәыс.
— Шәаргьы шәаатәа, имааикәа иабацари, мҽышоуп, аӡә дҷаԥшьалозароуп иааиԥмырҟьаӡакәа, — аҟәардә ашҟа лнапы налырхан, ларгьы атәара лҽыназылкит, слатәеит саргьы.
— Саҭамзааиҭ, атаможниа аначальник иҩны ателефон ыҟамкәа иҟам.
— Шәиацәажәарц шәҭахызар, уажәыҵәҟьа, — атрубка аақәылхын дасуеит.
— Алло, Александр Михаил-иԥа? Бзиоуп, Александр Михаил-иԥа, аӡә дшәацәажәарц дыҟоуп...
— Аԥсшьарамш азы аамҭа маҷк шәыцәсырӡуеит, саҭамзааит, аха даара аамҭа маҷны исымоуп, аӡә шәызбарц сҭахын.
— Уарбану, насгьы изакә зҵаароузеи? — иааҿахиҵәеит Кармольски.
— Уи зегьы уажәы изласҳәарызеи...
— Ахых-чыхк, иарбан зҵаароу? — насаҭеикит.
— «Керченский рабочий» аҵыхәала, — сҳәеит сара.
— Иҟоуп уи аҩыза, да, да, — днеиԥхьхәыцаан, — нас, кыр ҟалама?
— Февраль 10 рзы «Изиаслав» аҟнынтәи ишәоуит арадиограмма, Санта-Крус «Керченски рабочи» иара иатәымыз амаҭәақәа иагаз, Керч ианааилак инышәкыларц...
— Исгәалашәом, атаможниаҟны аҷаԥшьаҩ дыҟоуп, шәиазҵаа, уи ашәҟәқәа дрыхәаԥшып, нас...
— Шәыҷаԥшьаҩ, абар, ҩ-сааҭк ҵуеит, сизыԥшижьҭеи...
— Ҩ-сааҭк! Дабаца, ҩ-сааҭк дыҟамкәа?
— Сара шәызсазҵаауазеи!..
— Ҳы! Шәааизыԥшы, дааип, нас ателефон дысзасааит.
— Издыруада џьаракыр шәцараны шәеиҵасырхозар? — сналазҵааит аԥшәма ҿыц сызҭаз.
— Мап, мап, шәымгәамҵын, сара сус ароуп иахьыҟоу, сҷаԥшьоит, — лҳәеит дхаакәакәараӡа, — уаҳа џьаракыр шәасырц шәҭахызар, шәыԥхамшьан.
— Аиеиҵәҟьа, — иаасгәалашәеит уи аӷба аԥшәма «Иугрыбпромразведка». — Алло, «Иугрыбпромразведка»
— Да-аа, — аӡә ихәцә хәырны диқәтәазшәа, иааҭыҩит атрубка.
— «Керченский рабочий» уажәы иахьыҟоу сашәымҳәари?
— Уи ҳара иаҳтәӡам, Севастопольтәиуп, — дааҿырҳасын, нас сышӷьаҵәыӷьаҵәуаз атрубка лықәижьт.
— Алло, ари зҳәо сжурналиступ, харантәи сааит, сара сшәацәажәоит, шәара атрубка кашәыжьуеит, — сҽаарыӷәӷәаны сеиҭанаизасит.
— Саҭамзааит, исцәеилагеит, шәзызҵааз аӷба уажәы Херсон аремонт игылоуп, аҳәаанхыҵынтәи февраль 21 азы иааит, — аҷҷаҳәа ацәажәара дналагеит, уаанӡа ихатәаз ацәа наҟ снапала инаихысцазшәа. Аԥҳәыс шәырҭаҭа исҿатәазгьы иџьашьаны даасҿаԥшит.
Ус шьҭыбжьқәак аагеит. Издыруада, сыззыԥшу аӡәыр даазар ҳәа саадәылҵзар, ҳәсақәак рхәыҷқәеи
дареи халон. Сынрывсын, слалбааит ҵаҟа. Борисгьы дышгәамҵуаз мҩашьо, алеиҩеира даҿын. Усҟан иаасгәалашәеит иахьатәи ала чаӷьа сҿахьы ишаазымгац.
— Уаала, Борис, акы ҳнацҳап, — снаидгылеит уи.
— Исзымычҳазт акрысфеит абыржәы, — насаҭеикит уи. Снаивсны акрыфарҭа шыҟаз сҿынасхоны, Борис иаԥхьа иаанҿасыз аидарашьҭыхга машьына џьоук лалбаан, наҟ иныҩналеит. Борис, сыззыԥшу шԥаракәымхари ааигәахәын, дгәырӷьаны инапы дҩахеит, иааит ҳәа аанарго.
Срышьҭагыланы ашацаҳәа сыҩхалеит, аха сыззыԥшыз ашә ахь акәымкәа, иамариашаз ашә аартны иныҩналеит ҩыџьа ахацәеи ӡӷабки. Урҭ рҭыԥқәа рҟны иаатәоны, сныҩнашылеит.
— Мшыбзиақәа, иҳашәымҳәари атаможникцәа рхабар?
— Мап, урҭи ҳареи акгьы ҳзеилам, — аасаҭалкит ателефон алымҳа аҿарҵәира зҽыназызкуаз. — Ҳара «Трансфлот»-аа ҳауп, иуаҳахьоума «Трансфлот» захьӡу? — лқьышә ҭахәқәа ҵәаԥшь мацараха днасазҵааит.
— Исаҳахьеит аӡбахә, — налаҭаскит...
— Аӡбахә уаҳахьазар, утәа, — днасҿаччеит аҭыԥҳа.
— Иҭабуп, — ҳәа атәара сҽыназыскуаны, наҟтәирахьтәи ашә даадгылеит аӡәы.
— Аа, уззыԥшу дахьааз, — лҳәеит, сара сеиҳа лара дгәырӷьаны.
— Анцәа иџьшьоуп, иахьак баша сахьыԥшымыз, — аасҿыҵҟьеит ашә артра иаҿыз санынидгыла. Снаԥшызар, Борисгьы хыхь дхалахьан, ичҳарақәагьы аҩада ахалара ишаҿыз мҩашьо...
— Аа, уажәшьҭа ҳусқәа ааигәахеит, — наиқәҿысҭит уи, игәы аасрыӷәӷәарц.
— Акы снацҳарц сындәылҵын, — ипалта кнаҳауа, ихы днахашшааит уи.
— Ааи, 3–аусура дшыҟамыз. Иаргьы, ииҳәара изымдыруа, даакәанызанит.
— Шәдокументк сшәырбар ҟамлари, — иҳәеит сзышьҭаз аилкаатә аниасҳәа.
— Иҟамлакәа, — иааҭызгеит сышжурналистыз шьақәзырӷәӷәоз ашәҟәы. Ишызбоз иааиқәыӷәӷәеит. Исырбеит «Изиаслав» аҟнытәи ирзаашьҭыз арадиограмма ахҩылаа.
— «Керченский рабочий» сара сгәыԥ акәын игәазҭоз, аха ари аҩыза радиограммак ыҟоуп ҳәа аӡәгьы исеимҳәеит, ҳара иаҳтәымыз маҭәақәак аагеит ҳәа, иара «Керченский рабочий» акаԥдан Рева Фиодор Павел-иԥа иоума, даҽаӡәума аӡәгьы акы ааиҿыҵымҟьеит.
Иҟасҵоз, слалбаан атакси сылҭатәеит, сцеит Феодосиаҟа!..
Март 10
Феодосиа ҳақәҵит — Новороссииск, Туаԥсе, Баҭым — руа ҳахьцо аилкаа ҳамаӡамкәа, аҳәаанхыҵҟа анықәҵрада ус ҳамамкәа, ҳаӷба азна аидара ҟаҵаны.
Ҳзышьҭоузеи? Хә-тоннак амотортә хәша! Хә-тоннак!
Амра ҵлакашәара имҩеицкәа, Новороссииск ареид ҳгылан.
Март 11
Ахьышәҭҳәа ҳаиқәыршәаны ҳаурышьҭзар? Уаҳа умԥсит! Ақьаад ус иналагаз, ҵхагәанынӡа аилагьежьра ҳаҿын — ани дыҟам, ари дыҟам. Ари–ари ақьаад акәым, егьи–егьи ақьаад акәым... Оҳ, гәышьа ҳәа, асааҭ ҩажәи-ԥшьбахь аусура иналагоны, ҳнықәҵит. Уажәшьҭа ҩымыз ԥсшьароуп...
Март 15
Ҳхәыҟаҵаҩцәа ааџьоушьартә ҳафатә дырхиауа иалагеит. Аԥыхьатәи Сулико ҳгәы шкыдишьаахьаз, уажәы ҳаԥсы ҳалалан, ҳакрыфарҭа еиӷьу ресторанк узыԥшаарым! Аиашазы, Зебури аԥыхьа аҩбатәи хәыҟаҵаҩыс дыҟан, уажәы дшефуп. Даара иааӡоу арԥысуп.
Наӡаӡе Ҭамаз уаниацәажәо, ихы-иҿы ҩеицрашәоит, ашырҳәа даагылоит дтәазар, уаҩы ԥхашьак, ҳәатәхаҵаҩык иоуп. Уи идагьы, аҿыцқәа иаҳзааз ԥыҭҩык ыҟоуп, изеиԥшрақәоу здыруада.
Март 16
Катиа Косиан ҽнак хынтә лҽеиҭалкуеит. Зны аиԥка, зны аиқәа... Ӡӷаб ҵаӷа еиқәаҵәа хәыҷык, 25 шықәса дырҭагылоуп. Уи «Клаипеда» аҟнынтәи лыӡбахә здыруеит.
Даҽаӡәгьы дҳацлеит. Уи драдио-операторуп. Ашәҟәы дышҭаҩу Валентина Алексеи-иԥҳа ҳәа ауп, аха лара исыхьӡу Лола ауп лҳәеит. Уи акыр инықәсхьоу аӡә лоуп, аха лықәра лҽалҭарц лҭахым, аҽа еиԥшоуп дышныҟәо. Ажәакала, уажәраанӡа аҳақьым Еҭери Михаил-иԥҳа лымала дшыҟаз, уажәы аҩызцәа лоуит.
Март 17
Фомин Иван Васили-иԥагьы даатуа далагеит. Уи даара иҭахын ихала, радио-операторда дыҟазаарц. Дашьцылахьан ҩыџьа рхәы аиура, насгьы изаҵәра иааҵганы, азеиԥш ус ихы алаирхәӡаломызт. Уажәы Лола изҿаҵахәык ааиҿылхит. Уи ус инықәрсшәа уилацәажәаргьы зуп ҳәа згәы иҭоу уаҩӡам.
Амшын ҭынчҳаҳараӡа, амра ҿагәыбзыӷӡа ихыҷҷалоит. Ҳаԥхьа иниасны ицеит америкатәи аибашьыгатә база, ашьҭахь авертолиот ақәыргыланы. Уи аибашьыгатә ӷбақәа рымаҵ зуа база дууп.
Ҳара ҳшаагылазоуп акәымзар, имбаӡакәа ас Гибралтар ҳанҭалар, ахаан ҳазҵымҵуа ашәахтә ҳақәырҵон. Ҳаӷба аган кылҵәазаап. Ҳахьынҭагылаз сааҭк ала иааҳакәыршаны азеҭ кәалкәаџьо, икәеикәеиуа ҳзыхгылаз амшын иҩхылеит. Абар ассир.
Зеҭла амшын аҟьашьра зхароу, адунеижәларбжьаратә еиқәшаҳаҭра излаҳәо ала, ашьаус дақәыршәахоит, ауал анаҩсангьы. Ажәакала, насыԥк ҳамазаарын, уажәынахысгьы ишыҟалаша здыруада, аха уажәы азеҭ ацара аанкылоуп.
Иахьа даҽа хҭыскгьы ҟалеит. Аусбарҭа аҟнынтәи адырра ҳауит Альхесирас ҳамҩахыҵырц. Уи ажәабжь даара илахьеиқәҵагаз жәабжьха иааҳалаҩит. Аха разҟык ҳамазаарын рҳәеит ҳамшынуаа, март 19 азы «Иԥшьоу Џьозефи» ҳәа имҩаԥырго испаниатәи аныҳәа иабзоураны, Гибралтарҟа ҳшымҩахыҵуаз анраҳа.
Март 18
Гибралтарҟа ҳамҩахыҵра аҽазыҟаҵара ҳаҿуп. Амш, цас иауашәа, аҽарцәгьеит. «Изиаслав» аԥынҵа иҭасуа анаатә ԥуа инеиуеит, аха аныҟәашәа акыр иаԥырхагоуп, ацәқәырԥақәагьы апалубахь ихәныззауа иалагеит. Аха ашырԥазы ҳашԥазымнеири!..
Март 19
Асааҭ 11.00 рзы аԥырсал лашьҭын Гибралтар.
Абзырбзанқәа зхагылаз ахра аҵаҟа иаҵачаԥоу ақалақь Гибралтар ҳаныӡхыҵуаз, амш кәеикәеиуа еилгахьан. Шәаԥыџьаԥла ихҟьаз ахра ҵлак аҟнынтәи ҵлак ахь еибарԥо, абна илан аамҭала Марокконтәи иӡхыргаз амаамынқәа.
Шәышықәсала Испаниеи Англиеи рыхәдацәақәа зхыҵеибакаауа Гибралтар шьапыргыларҭа умоуа иҩагоу аулица заҵәы, наҟ-ааҟ арекламала ирхиоу, ҳаныланы, тауарла ирҭәу амагазинқәа ҳаныҩрыбжьала: «Шәымҩахыҵ ҳара ҳашҟа», «Шәымҩахыҵ арахь» ҳәа аҭиҩцәа ҳашьҭалеит. Машәыршәа тауарк ахә уназҵаар, аҭиҩы иаауаамырхәакәа дуԥырҵӡом. Урҭ рыҩнуҵҟа ула шааԥшуа узжьауа рацәаҩуп. Даара урхыламԥшыр, аҳәа ырҟааны ала зшьыз иҩызцәоуп, абзиа урбаны, ацәгьа узыларҳәоит.
Ари ахратә қалақь хәыҷы иаланхо раасҭа, атуристцәеи иаанҿасуа аӷбақәа ирҭыҵуа амшынуааи рхыԥхьаӡара акыр еиҳауп. Аха иахьа Гибралтартәи аӡқәа иахьрыҵаркуа ԥшьбаҟа ӷба рыда ӡыхгылаӡамызт. Наҟ Альхесирасҟа еиҳа ӡхгылан.
Атауарқәа хкыс иҟам арбану, аха рыхәқәа ирхагылоу ахра иахыҳәҳәон, аԥсҭазаара алада аӡааҟәрылара иаҿын. Аулица агәҭа, армарахь ала игылаз ауахәама ашәқәа аартны, икеикеиуа иҩнагылаз адин аусзуҩцәа, аӷзаа рыбжьы еиқәыршәаны, анцәа ишьапы акра иаҿын аҽнышьыбжьон. Урҭ ҳаарывсны, агубернатор инхарҭа ҳанаавала, аҟарулцәа рҽырыԥсахуан, рышьхәа аҭыԥ ылнахуама уҳәартә, апҟара-пҟара ицон, ршәақь аԥсақәа ажәҩан ахь ихагаланы.
Асааҭ акы инаркны хԥа рҟнынӡа амагазинқәа рзы ԥсшьароуп. Аха џьоукы-џьоукы рышәқәа ирылагылан. Џьара иццакуа ак аазхәарц зҭаху дышԥаҳамԥыхьамшәари ҳәа. Ус, ҳашҩеиуаз, зышә илагылаз аӡәы мчылаҵәҟьа ҳаҩнеигалеит. Урҭ ҩыџьаны иҟан. Руаӡәк дҭаҳмадан, уи ашә дылагыланы дыԥшыхәуан, егьи, арԥыс, дыҩнашьқьырны итауарқәа ҳарбара даҿын. Аҭаҳмада арахьгьы дааҩнаԥшуан лассы-лассы. Арԥыс убысҟак дазыманшәаланы ахәҳахәҭцәа ижьон, ҩ-фунтк иаԥсоу фунтк ҳәа аҭаҳмада ицәӡаны иҭиуашәа андирбалак, егьырҭгьы, акәу џьышьа, ахьышәҭ-сышәҭҳәа инаимҵаԥсаны, рчамаданқәа инырҭарҵауан, аха рҭыԥ аҟны инеины ианаахдыртлалак — змаӷра ҿам, зыхәда зхагылам...
Аԥсшьара аамҭазы ахәхахәҭра ҟалаӡом закәанла, еилазго ауал идыршәоит. Аха доусы дышзахәо ахныҟәгара, аԥсҭазаара дазықәԥон... Ахәылԥазы иаҳзыԥшыз ашхәала ҳдәықәлеит ҳаҩныҟа, «Изиаслав» ашҟа. Шәсышьҭуам аҳәозшәа, амшын агәрымра иналагеит, ацәқәырԥақәа наҳҿаҟьо. Ацәқәырԥақәеи ҳашхәеи акраамҭа аибаҟьара иаҿын ҳаӷбахь ҳазхамло.
Ахра еилаџьуџьууа иалаԥсаз алашарақәа еиҳа-еиҳа аҵх лашә иналарӡуа, аокеан ахь анеира ҳаҿын.
Адгьылбжьаратәи амшыни аокеани рымчқәа ԥибашәозшәа, наҟ-ааҟ рыцәқәырԥақәа анеиҿаҳалак, рыцыԥхьқәа «Изиаслав» иҩахыдыдуан, аха иара ҭынч ишцац ицон.
Март 20
Иахьак аршәаа иасуаз анаатә, ашьыжь аокеан инахәлабгазшәа еиқәтәахьан. Испаниа ҳаваланы ҳҩеиуан, амра ҳақәыҷҷа. Ауаа згәы алаҟоу, зылахь еиқәу, заахәамҭеи иахҭниҵази еиқәнамго, аамҭа ззымхакәа, зԥара зызнымхыз, аҭиҩцәа иржьаз... Иааидкыланы аӡәгьы игәы алаҟам, Гибралтар ҳанықәҵ инаркны. Избанзар, ҩымзтәи рԥарақәа нырхит, уажәшьҭа ҩымз гәыӷрада аус утәхеит, ихьанҭоуп ауаҩ иаԥхьа дзеигәыӷуа аныҟам, уаҵәтәи амш даназыԥшым!.. Аха, избац Атлантика акәзар, раахәамҭақәа рханаршҭып ҳәа сыҟоуп, аиҳараӡак, аҩадатәи Атлантика ала Америка акылсра ус имариам...
Март 21
Амра шыԥхац иԥхоит, аокеан агәеисыбжьы еиқәымтәац, «ацәқәырԥа ԥсқәа» абақ-чақҳәа иааҳадҳало, Португалиа ҳаваланы ҳҩеиуан. Еҭери Михаил-иԥҳа иаалхәаз амагнитофон «Орион» деигәырӷьо, иара уи аҩызаҵәҟьа аазхәаз Павел иҟны днеины, абжьы шаннаҵо, ишаннахуа деибарбаны, нас акомплект иара итәы иацқәоуи лара лтәи анааидыркыла, лара акорпус ада акгьы лырымҭазаап. Урҭ анамысдақәа илаадырхәеит микрофонда, кассетада, батареикада уҳәа еилыхны. Хәуҷуа иҳәан еиԥш, анцәа иџьшьоуп акоробка ҭацә амацара ахьлырымҭаз.
Уи лоума, иара Павелгьы дырҟаҭәеит. Уи дшырҟаҭәаз иара уажәгьы ихеиҵомызт, ҳара иааҳмырԥшыр! Уи амикрофон хазы иаадырхәазаап, егьырҭ аелементқәагьы хазы... Аха Павел дызлеиӷьха, ишакәхалакгьы, иаҭахқәаз адкыланы иааихәеит. Егьи лоуп иаҳа зусқәа уадаҩхаз...
Март 22
Франциа ҳкылсит, аокеан агәеисыбжь еиҳа-еиҳа ишьҭыҵуеит, ҳаԥхьа Бискаи шьҭоуп. Ицәырнагаша здыруада уи «аӷбақәа рыжырҭа».
Март 23
Иахьа Франциа ҳшаваз ҳрыниеит ҳауаажәлар аҩадатәи Атлантика ԥсыӡтә флот. Ҳалагеит аусура.
Март 25
Иааџьоушьартә амш бзиоуп, аокеан ҭынчуп. Бискаи ҳашхыц ҳхуп, аԥсыӡкцәа абункер рыҭо.
Аҩнынтәи арадиограмма соуит. Нина лгәы иаламкәа иҟам дахьзысԥымлаз.
Март 26
Амшын шҭынчыц иҭынчуп, аусура ҳшаҿыц ҳаҿуп. Амоторист Альберт Амбарцумиан аԥыхьа Алада Африкаҟа ҳанцоз дылбааит, ԥҳәыс даазгоит, абыржәы данаазымга дысцәыӡуеит ҳәа.
— Уара реиск ҟаҳҵацыԥхьаӡа ԥҳәыс даазгоит ҳәа уцалоит, шаҟаҩ ааугода? — иазҵааит уаанӡа дыздыруаз иҩызцәа.
— Урҭ башахеит, абыржәтәи лоуп ахи-аҵыхәеи, — дӷьаҵәыӷьаҵәуан уи. Ажәакала, усҟан доуҳажьит.
Уажәы дааит сусқәа даара иманшәалахеит ҳәа ҵыԥх асоциалисттә еицлабраҿы аиааира згаз ҳәа иҩыза Лоскутови иареи азначок ираҭәаршьаз, иахьа рнапаҿы ирысҭеит, ари хадара злоу ашықәс азгьы иреиӷьу ақәҿиарақәа рзеиӷьашьо.
Иманы дахьылатәаз, аҳақьым Еҭери Михаил-иԥҳа днаидтәалан, идныҳәалара дналагеит — иоуз аҳамҭа шҳамҭа дуу, уи зауа изын шаҟа игәырӷьароу, ларгьы илоуны дҟалар, шаҟа даргәырӷьо уҳәа ацәажәара даҿын.
Март 27
Ла-Манш аԥшатлакә ҭасуеит, митә ҟаҵо.
Аҷнышқәа рыжәҩашқәа рхықәцәақәа еиқәаҵәа-еиқәаҵәаӡа, еибаркьиуа аԥсыӡкцәа ирышьҭоуп.
Март 28
Иахьа ак ҟамлаӡазшәа амш каххаа еилгоуп, аокеан лахҿыхуп. Ахәылԥазы Ла-Маншнтәи ҳхынҳәит Бискаиҟа.
Асы аҳәылыҳәа алеира иаҿуп. Хьҭоуп, амшын ҭынчуп.
Март 29
Ашырԥазы, асышәыб ҳаганы, Бискаи ҳанхылеит. Уи ҳара ҳанықәҵ ашьҭахь, гәамҵра ӷәӷәак шамаз мҩашьо, аҽазеиқәкуамызт, агәрымра иаҿын.
Ажәҩан акалҭ иацражьыз аԥҭеиқәаҵәақәа иҩарылыҳәҳәаз амра, ҳсы быбыш ыҟаӡамшәа иаразнак инаҳақәнарӡыҭит.
Аԥсабараҿ иумбара иҟоузеи! Иахьа Англиа асы еимаҩ-еимаҵәаны илеиуан, иахьа аладатәи Франциа амрахәага иқәнарҷҷаауеит!
Март 30
Ажәҩан хәашьуп, аокеан ҭынчуп. Ауардынаҿ агәыр иашьҭаз иеиԥш, аокеан ихыԥсалоу аԥсыӡкцәа ҳрышьҭоуп. Дара рҽаҳцәырӡоит ҽынла, рыԥсыӡкра ҳаԥырхагамхарц, ҳара локаторла ҳрышьҭоуп, ирыҭатәу рыҭаны, ирласны Америкаҟа ҳақәҵырц. Арахь аусбарҭантәи аплан иаҳзаарышьҭыз иаҳәоит, апрель 20 азы Ильичовск аидара шьҭыхны, Гамбургҟа ҳцарц. Изла? Иахьагьы Франциа ҳзықәҵӡом. Ҳақәҵӡаргьы, Америка абаҟоу, ҳара ҳабаҟоу. Америка акәым, иара ҳашиашоу араантә Ильичовскҟа ҳдәықәларгьы, апрель ҩажәанӡа ҳзахьӡарым.
Асааҭ 22. 00 азы араатәи аамҭала (Москва 00.01) ҳақәҵит. Ҳдәықәлеит Ниу-Иорк азааигәарахь. Ақәа леиуеит, амшын газҽазуеит. Ҳаԥхьаҟа аокеан иаҳнарбараны иҟоу здыруада.
Апрель 1
Иааџьоушьартә иааԥны мшуп. Адельфинқәа ҳавахәмаруа, Атлантика агәы ҳхуп, Азортәи адгьылбжьахақәа ҳҽрымариашаны.
Ицыҩцыҩуа амра аӡы илӡаагылозшәа, ҳаԥхьа агоризонт аҟны ихыгьежьӡа иаацәырҵит акы. Авахтаа ишырбаз еиԥшҵәҟьа ателефон иасит еразнак, акаиут-кампаниаҟны ашьыбжьон ҳшеилатәаз. Ҳаҩхалазар, ицәҩажәӡа аокеан ихыз абуи ҳавсхьан. Иҭаагарц ҳхынҳәит. Уи аҭыгара ҩ-сааҭк ҳцәақәӡызаргьы, иҭаагеит. Уи иацраҳәаз ашаха, амаҭқәа рыԥхны иахшьушәа, рыхқәа ҟәаш-ҟәашӡа, ҵлакы ашәпара иаҟараны, иамиааны иҟан зыԥсы ҭаз уамақәак.
Ицәаԥшьӡа абуи хыгьежь ду ианыз аҩыра иаҳәоит абуи Норвегиа ишыҟаҵоу. Уи Норвегиантәи арахь Атлантика агәахьы иааит.
Ҳусураҟны акыр иаԥсоу мшынтә ҳамҭоуп, ҽакала иуҳәозар — Нептун иҳаҭәеишьеит.
Апрель 2
Иацтәи ҳԥышәа алҵшәақәа иахьа иааԥшит. Иац иаабаз абуи аҩыза иахьа ашьыжь ианааба, ахәныгара сааҭбжакгьы ҳадымхалеит.
Апрель 3
Иахак, иахьак аокеан, иаабац акәӡамкәа, аҽкыдҟьара иаҿуп, аршәаа, ашақә иасуа. Аха бзиарас иамоу, ҳашьҭахь алоуп ишаҳгәыҵасуа, уи ҳныҟәашәа иацнаҵеит. Иааҳәны ԥышәха иҳасуа иалагароуп амықәшәатә.
Иахак сыцәа ҭынчмызт. Иацтәи ҳпартиатә еизара ашьҭахьтәи ҳаицәажәара саргәамҵзаап...
Апрель 4
Иахьа Иван Васили-иԥа иҟны саныныҩнашыла, абыржәы уара уҟны снеирц сгәы иҭан иҳәеит.
— Бзиароума?
— Сара исхысхьоу, исҵысхьоу сҭоурых узымдыруазар ҟалоит, — дналагеит уи харантәи, — аха бзиа избоит ауаҩы иполитикатә хдырра аныҳараку, иажәа раӡаны, иҿы даԥшны данцәажәо, аиҳараӡак анапхгаҩы…
Уи инарҭбаан далацәажәеит абри аганахьала игәы иамыхәо шырацәоу, аӷба аҩнуҵҟа ааӡара азҵаара иҵегь ишырӷәӷәатәу...
Аҵыхәтәантәи ҳаизараҿы сызлацәажәоз абри акәын...
Апрель 5
Апрофилактика, хымԥада апрофилактика! Аха иаразнак асаркьалқәа рысра? Мап. Иԥшаатәын аамҭа маншәалак.
Иахьа шьыжь чаик ыжәны сҭыԥахь санхалоз, акаиут-компаниаҟны акаԥдан иҳәеит циркулиарк шыҟоу. Иара акы дахьынӡанацҳауаз, сҭыԥ ахь схалеит. Ус, дук мырҵыкәа, сышә даалагылеит сыхиоуп, ҳәа. Уи акәын, ҳлеидтәалеит ҳҩыџьа. Иҳауз адырраҭара инадҳәаланы, имырхьаацәаӡакәа сналагеит, ус ҵак дук амҭаӡакәа, ҳара ҳусура алҵшәақәа, ҳнапы иану ауснагӡатәқәа; хәыҷы-хәыҷы ҳазкылсит хадара злаз азҵаара — ахымҩаԥгашьа, аидеиа-политикатә зыҟаҵара азҵаара...
Ахәылԥаз амитинг мҩаԥаагеит акоммунисттә сабша аԥылара иазкны.
Амш алакыҵа узыҵамԥшуа, амамиқәара аҿатәоуп, аокеан 8-9 балл ицәқәырԥоит, ҳџыртә рашь шцац ицоит, ҳамҩа макьана аҵыхәа аабом. Аҩадатәи Атлантика аԥсҭазааратә «гәырӷьахәрақәа» иамоу зегьы ҳнарбеит.
Апрель 6
Аокеан амамиқәара шаҿатәац иаҿатәоуп, аисра ишаҿыц иаҿуп. Иахак ажәҩан амацәысра, ақәоура
ишаҿыз иаашеит. Иахьа амра ԥхоит, ажәҩан цқьоуп. Аладатәи иааиуа аԥша ҟәанда наҟ иныԥхьарцоит аисбергқәа ирхылҟьо ахьҭа. Абраҟоуп 1912 шықәсазы «Титаник» ахьҭахаз.
Иҳашьҭагыланы иаауаз ӷбакы наҳаԥысын, Ниу-Иорк шыҟоу ицоит. Уигьы еидарамҩангага ӷбоуп. Аԥшатлакә ацәқәырԥақәа еиланарҵәиуеит, еикәанархынҳәуеит. Уи иаршәуа ацԥхьқәа уаарԥыхьашәар — иулҟьап. Лаҟтәи иҭыҵуа афырҭын аӷьра ҳара иаҳзеиӷьуп. Уи Гренландиантәи иаауа аисбергқәа аҩада иагоит.. Аԥшеи ацәқәырԥақәеи макьана ҳариааиуеит, аха аисбергқәа рхыкәшароуп ишәарҭоу.
Апрель 7
Аҵәыршы убла ихкылазар иумбо, аҵх лашә ду ҳнагәылалеит. Аршәаа иасуаз аԥшатлакәи аокеан агәрымбжьи угәы ҭырҟьарын. Ганк аҟнынтәи ганкахь ацәқәырԥақәа ихдыршәҭуаз «Изиаслав», абар-абар, иааҳәрыма ажәла нҵәеит шуҳәо, насх, аӡы лаҵабазшәа, икаууа аҭабгарахь аҿыланахон. Аҽыԥ-аҽыԥҳәа, аиллиуминаторқәа ааимҟьаны, алашара иаасҿаҷҷоз аҭҳарцәҳәа сҩықәнартәон.
Ных, сыцәаны иҟасҵо егьыҟам, ҳәа сҽааилаҳәаны сгарыгаҽо, аныҟәара иналагаз асаби иеиԥш, аԥсҟахьы сыҩхалеит.
Авахтамҩангаҩцәа ахьгылақәаз снарбарц аҭахызшәа, сныҩнашылаанӡа ажәҩан анаӡара иааимҟьаз амацәыс ааҩнаҷҷеит.
Дырҩегьых адунеи аҭалашьцара ааимҟьеит, амацәыс ҵарыҵаруа инҳахҟьеит.
— Амацәыс ҳамҩа арлашоит, аисбергқәа ҳарцәырыхьчарц, — снарахәмарит аԥсҟы зкызи зыблақәа неиқәмырҟәысӡакәа ԥхьаҟа иԥшуази авахтаа.
Анаатә ԥуа ишнеиуа, аӷба қьышәха ацәқәырԥа анаслак, ацԥхьқәа ҟәыбаса, кырцхшәа аҟәҟәаҳәа инаҳахнаҟьон.
Адыд-мацәыс еиҳа-еиҳа икшон, афырҭын аҽарӷәӷәон. Ус, ҳаӷба ныҳәа дук иаздырхиозшәа, ԥштәы рацәала еилаарцыруа алампочкақәа ҩахаҷҷеит.
Ҳҿаԥхьа игылаз амазгәыҭ ақәцә аҵарыхәҵәара ишапшапуа иҩахагылеит «ашарԥы еҵәа».
Апалуба инаркны, ажәҩан аеҵәақәа лбаазшәа, ссиршәақәа ҳаӷба еилаарцыруа, еилаџьуџьууа, алашарақәа ахаҷҷон. Ацыԥхьқәа ӡыршәраха иҩхалози наҟ-ааҟ аӷба аганқәеи ацәқәырԥақәеи ахьынеидыслози, акәасҭӷақәа ҳашькларҵозшәа, еихсыӷьра зқәымыз лашара цыԥхьқәаны еилагьежьуан.
Аӡы шыцәаз избаз иеиԥш, сҳашҳатәрахан, исҳәара сзымдыруа сықәгылан. Сара ислаԥшҵашәароу, авахтаагьы ус ирбозу?
– Дельфинқәоума апалуба иқәкәымпылуа?! — ибжьы аагеит снаҩс ишанханы игылаз аматрос. Нас егьырҭгьы ааигәныҩқәеит. Усҟаноуп саргьы шыԥхыӡмыз аныздыр. Сааҭк аҟара ҳҿыбба-ҿыббаӡа ҳашрыхәаԥшуаз, аԥааимбарқәа реиԥш, ана-ара инықәба-нықәбо, дырҩегьых алашьцара ҳанто ҳналалеит...
Усҟаноуп аҳаҷаҳәа ианаасгәалашәа «Ицқьоу Ельма амцақәа».
Шьыжьхьафан сразҵааит иаха аӡәгьы «Алашара цқьақәа» шәымбаӡеи асааҭ хәба ашырԥазы ҳәа.
— Иааицыхәхәаны, алашьцара еиҩырссо, ацԥхьқәа ацрыдды, ишапшапуа апалуба аҽлықәнажьит... ԥсыӡ-хап ҳәа апрожектор наҳаркызар, иубар иааг, инықәба ицеит, — иҳәеит авахтатә штурман.
— Ҳаит, изсашәымҳәазеи, 25 шықәса сыӡсара аҩныҵҟа знымзар-зны исымбацт уи аинтерес ду змоу аԥсабаратә цәырҵра, — иаахьааигеит Владимир Иван-иԥа.
Аиашазы, уи аҩыза анасыԥ зегьы ирымам!
Христофор Колумб раԥхьа Америкаҟа амҩа данықәыз далашәеит афырҭын бааԥс. Еихсыӷьра зқәымыз ацәқәырԥақәа идыргәамҵыз аматросцәа ргәы кыдгыло иалагеит. Урҭ аокеан гәрым зыԥсы ацәынхап ҳәа иҟамыз,
Колумб ахара идырҵон, абри аҩыза аӡсара ахьаԥшьигаз азы. Уаҳа зда царҭа амам атыгә аҟны ианнеи, Колумб зегьы ирыдиҵеит апалубахь ихаларц, ирыхәаԥшырц амазгәыҭқәа.
Иҳашҳатәарахаз амшынуаа ирбеит амазгәыҭқәеи аԥрақәеи рықәцәқәа иеибарыҩуа ирықәыз аеҵәақәа ирхылҵуаз ркәицқәа шеишеиуа.
Игәырӷьеит аматросцәа, «Ельма цқьа рзылԥхеит» иԥсеиқәырхагахан... Атлантикаҟны арҭ рҩызцәа амцаԥшьқәа ибахьан Магеллангьы. Ҳарҭгьы егьҳахьуам — «Ельма цқьа» ҳзылбааԥшит.
Аекипаж зегьы ргәы бзиоуп, аӷьараҳәа аокеан амчра бааԥсы иаҿагыланы иқәԥоит. Аӡәызаҵәык — Долиӡе игәы еиԥшым, ишьақәыӷәӷәара акырӡа илаҟәит ҳәа Еҭери Михаил-иԥҳа ателефон дасит.
Аокеан шгәрымц агәрымра, аҽҟьара иаҿуп, ажәҩан зны еилгоуп, амра ԥхоит, нас — инеимаҩ-неимаҵәоит. Шьыбжьышьҭахь 20 минуҭ қәак ҳәа леиуан, унаҵагылар уеиҩнаҵәарын! Аокеан егьа хкы цәырнагаларгьы ҳазыршәом, иаадыруеит ҳаԥхьаҟа адгьыл шыҟоу!
Апрель 8
Ариабжьарак акгьы ҟамлаӡазшәа, иахьатәи ашьыжь ааԥын цәа ахашьшьы, иҳашьҭагыланы иҩагылаз амра ашәахәақәа гәырҿыхагаха, зыгәрымра зхыԥсааз аокеан ихыԥсалан. Аԥсҭазаара иацҳаражәҳәаҩыз аҷныш ҳаӷба иахаԥыруа иахалеит. Уи шаҟа гәырӷьара, гәыӷра ацыз амшынуаҩ ида аӡәгьы издыррым. Ариабжьарак ацәқәырԥақәа ирыӡҩаз, ԥыҭк сҽааилсырҟьап ҳәа аӷба алаӡара пинг-понг сасырц снеит, шьыжьхьа ашьҭахь. Ус авахтатә матрос днеит акаԥдан дшәыҳәоит ҳәа.
Сныҩнашылоны, егьырҭ—амеханик еиҳаби, аштурман еиҳаби сышьҭаланы иныҩналеит.
— Арадиограмма ҳауит, аҭак аппарат аҟны иазыԥшуп, — иҳәеит Владимир Иван-иԥа. — Уи азҵаауеит Американтә апрель анҵәамҭазы ҳусқәа ҳрылганы Франциа — Руана анеира ҳалшауоу-иҳалымшауоу,
насгьы абылтәи ахьшьтәи ҳазхауоу-иаҳзымхауоу. Еилкаатәуп иаарласны шаҟа абылтәы ҳамоуи Америкеи — Руанеи — Венециеи — Амшын Еиқәеи шаҟа нызқь миль бжьоуи. Урҭ анеиҿҳарԥшы, ҳаизибархартә ҳаҟан, нас апрель 27 азы анеира шҳалшоз ала адырра раҳҭеит. Ҳазԥшуп аҭак.
Амш гәырӷьахәуп, амра ԥхоит, аокеан еиҳа-еиҳа аҽеиқәкра иаҿуп.
Апрель 9
Иахьа амш еихашьшьуп, ихьҭоуп. Аокеан ҭынчуп. Аҷнышқәа ҳԥылеит, ҳнаскьаргоит. Ажәардәынак иаҟароу ҩ-ԥсаатә цәаԥшьқәак ҳҭааит, иахьынтәаауа здыруада.
Аӷба алаӡара ачаӡҩы, аҷнышқәа акрырҿеиҵарц дықәгыланы ача ыршәны ирылеиԥсон, аха иазхьаԥшцәомызт.
— Ҭамаз, уча аҷнышқәаҵәҟьагьы ираҭәаршьом, — иҩызцәа алаф илырхуан.
Апрель 10
Ахәылԥазы асааҭ 22.00 рзы аҭыԥантәи аамҭала (Аҟәа — ф-сааҭк ашьыжь) ҳааит Ниу-Иорк азааигәара. Иҳадаҳкылеит раԥхьа «Пицунда». Амш шыбзиац ибзиоуп. Аокеан акырӡа иҭынчуп. Аԥша хьшәашәа уцәа уҭанарӡыӡаап.
Апрель 11
Америкатәи ааԥынтә шьыжьы лахҿыхӡа, еилыхха, амра аԥсабара аеҵәара иагәылыҷҷо, игәзырҳагахоуп ишыҟоу.
Иааҳакәыршаны еилагылоу ҳаԥсыӡкцәа, абазақәа рмазгәыҭқәа, абираҟ ҟаԥшьқәа рхауаркалеиуа — қалақьк гылоуп уҳәап. Аиҳараӡак уахынла — зегь рылашарақәа еилаарцыруа уанрылаԥшуа. Анемец ԥсыӡкыҩцәа рыӷбақәа бжьба абункер раҳҭон. Ашьыбжьон афлагмантә
ӷба аҟнынтәи ҳаӷбахь дхалеит абункер рызшаҩ — Отто. Уи даара илахҿыху, зҟазшьа бзиоу уаҩы маншәалак иоуп.
Апрель 12
Ҵангьы-мцынгьы анемеццәа ирҿаҳҵааша рацәоуп. Урҭ рхаҭарнак ҳара ҳҟны дыҟоуп. Уи убасеиԥш аус еиҿикааит, изаҟаразаалак, минуҭк иадамхаргьы, аамҭа баша ибжьамӡыртә. Асааҭ ус ицқьаны аус азымур ҟалап. Акы нҳадҵит шаҳҳәо, егьи ахьышәҭҳәа иаакылсуеит. Имырхьааӡакәа рус ҟаҵаны рҿынархоит.
Иахьак анемец фильмқәа ҳрыхәаԥшуеит, узыччозар уччала!
Иахьа ҵхагәазы аҵыхәтәантәи анемец ӷба даццеит ҳасас Отто!
Уажәы аболгарцәа ҳадаҳкылоит.
Апрель 13
Ашьыжь ссиршәақәа иԥшӡоуп, ихаауп. Уажәы Аҟәа ацәа хаа иҭахәхәа иҭоуп. Ашьыжьымҭан абжьысырҭатә цха сықәланы снеиуан. Даасԥылеит зпалта зҽылаҳәаны иааиуаз ахԥатәи амеханик.
— Ахьҭа уамкӡои? — иааџьеишьеит Шинкаренко, сласӡа сахьеилаҳәаз азы.
— Мап, иабаҟоу ахьҭа! — сҳәеит ааԥынтәи аԥша хьшәашәаӡа ишаҿазгьы.
— Сара ахьҭа сакуеит, — иӡын хылԥа алымҳацәқәа дылрыхан днасывсит.
Аболгар ӷбахь сҿынасхеит.
Америкатәи аҷнышқәа зегьы еизазшәа, ашьыжь ашамҭазы рыбжьқәа гәыҭҟьагаха еибарҿыҿуан. Уажәы рызхара роузар акәхап — иааҳакәыршаны аокеан ҭырҭәааны ихтәалоуп.
Америка! Америка!
Аԥсабара аԥшӡара, ахаара, уи ааԥынтәи ашьыжь — акгьы збом. Сгәы иҵалан срызхәыцуеит сани саби.
Сгәы иҵхоит, иҵхоит. Сызхарааӡеи, ирбеи са сҟынтәи!.. Рыԥсы ҭаны исымандаз, аха иааг! Есымша иҟазаауаз џьысшьалон. Урҭ рыҟамзаара есааира исықәыӷәӷәоит. Ҵыԥх, ара Аладатәи Америка сшыҟаз, сан дсыԥхеит...
Шәгәы шәмырҿыӷьын сани саби!..
Шәымгәамҵын!..
Иахьак сгәы иҵалеит ҽаамҭанык еиԥшымкәа. Зыҩра саҿу ашәҟәы ахқәа руак Гарԥ саманы иалоуп, сыбла ихнаргылоит уатәи асахьақәа.
Апрель 14
Амш хьыҵәцараха еилгоуп, Канадеи США-еи рҳәааҿы Аҩадатәи аԥша хьшәашәаӡа иасуеит. Анемеццәа рышьҭахь даҽа ԥсыӡкцәақәак аус рыцура шаҟа иуадаҩузеи!
Апрель 15
Амш хьыҵәцараха ишыҟоу иҟоуп, ҭынчроуп. Иахьа ҳусура ҳалгоит, ҳақәҵуеит Франциаҟа ҳәа ҳшыҟаз, иҳауит адҵа ҿыц — Орлеан Ҿыц — Гамбург ачарыц абжьыгара. Аха ҳаӷба амгәацәа џьара икылҵәоуп иҩаскьагашәа. Ачарыц ҳцәыбааӡар ҟалоит ҳәа адырра ҟаиҵеит акаԥдан ҳусбарҭахь...
Схышә иҷырҷыруа иаалатәеит ҳәынҵәырҟаԥшьк. Аха уи, ҳара ҳаҟнеиԥш, агәышҵа ҟаԥшьӡамызт, еиқәаҵәан. Ашәы зашәу здыруада!..
Амш еихашьшьит, анаҟә хылеит. Аокеан ҭынчуп. Аԥша аҿаӡам.
Ԥшь-сааҭк ныбжьымсыцкәа, ҳкаԥдан ирадиограмма аҭак ҟарҵеит — амгәацәа кылҵәазаргьы, иахьаҳҳәаз Орлеан ҿыц ахь шәцоит ҳәа. Ус шырҳәоз агәра ганы сыҟан.
Апрель 16
Иаха чаншьҭахь ҳусура ҳалган, амҩа ҳақәлеит Орлеан Ҿыц ахь. Ҳусура алгара иазыԥшызшәа, Атлантика
ҳкыдҟьо ҳаманы иаахылеит, атанкқәа ҳзымыӡәӡәо, абалласт ҳзышьҭымхуа. Еидара змам аӷба ҭацә анышьҭыҵ, иббаӡа, ацәқәырԥақәа еигәыдҵо ирыма ихуп. Ашьыжьымҭан Вашингтон ҳаваланы ҳнеиуан. Аԥшатлакә еиҳа-еиҳа аршәаа асра иаҿын, иаҿын ацәқәырԥақәа рышьҭыҵра.
Апрель 17
Америка аԥшаҳәа ҳаӷәыхт ҳшаӷәыхрыз. Уажәгьы еихсыӷьрак амам, аԥшатлакә аршәаа иасуеит илымҳа ҭҟьагаха. Ижәылоит ацәқәырԥақәа рыҽҭыхны.
Еиуеиԥшым аҷнышқәа ҳааскьаргоит, аԥсҭазаара иасимволха. Ҳавоуп Аҩадатәи Каролина аштат. Знык Флорида ҳзавагьежьыр, еихсыӷьыр ҟаларын.
Иаци иахьеи сылҵшәадоуп, — х-даҟьакгьы сзымҩыцт. Астол сҽысзахакуам.
Имҩаԥаагеит акомандирцәа реилацәажәара — ареис ҿыц анагӡаразы ҳҿаԥхьа иқәгылоу ауснагӡатәқәа ирызкыз.
Апрель 18
Аокеан аҽазеиқәымкуа аҳашԥышқьра иаҿуп, аха адунеи хааӡа, иԥшӡаӡа иԥшын, аладатәи асубтропикатә зона ҳшалалаз мҩашьо.
Иахак сан ԥхыӡла дызбон, ҳаицыҟан шьыжьынӡа. Уи деихаччо, лгәалаҟазаара даара ибзиан, ҳашҭаҿ ашьац иаҵәара ҳалатәан, амрахәага хаа ҳақәыҷҷо. Санааҿыха, амш гәырӷьахәха, амра ашәахәақәа скаиута иҩнахәмаруан. Адунеи шԥеибыҭоу? Гарԥ абаҟоу, иабаҟоу Америка! Са соуп уажәы адгьыл аҵаҿ иҟоу.
Апрель 19
Флорида. Амш ԥхын мшуп. Иахьа радиотранслиациала ирыдысныҳәалеит Акоммунисттә Џьа амшныҳәа. Ашьыжь инаркны аахәлаанӡа аусура еилашуан.
Апрель 20
Маиами-Бич. Асааҭ 6, ашьыжь. Аусура еилашуеит. Атанкқәа, еиҭах атанкқәа рыӡәӡәара, ррыцқьара.
Ашьыжь уамашәақәа ихаауп, иԥшӡоуп, иҭынчроуп. Аҽунардыруеит Аладатәи Америка ахаара, аԥхарра. Атропикеи асубтропикеи рҳәаа ҳабжьоуп. Иахьоуп шортикла ҳанцәырҵ. Ахәыҷра агәаларшәага, аиқәа кьаҿ! Флорида аҟәара иҟәаш-ҟәашӡа иавоуп, амотортә шхәақәа ирықәтәаны, аԥсыӡкцәа-аԥсшьаҩцәа.
Чаншьҭахь Кубеи Флоридеи ҳнарыбжьалеит. Уажәшьҭа иаарҳәны, аҩада Мексикатәи аӡыбжьахала ҳхылоит.
Апрель 21
Аҩадатәи Америка аԥша ҵәыҵәы иаршәхьаз, ас иаалырҟьаны, акы ҳарԥсаҳәап ҳәа сыҟамызт. Иахьатәи ашоура ахгара хьанҭароуп, уи иаалырҟьаны ҳахьалалаз азакәу здыруада.
Флорида ҳахыкәшан, Куба ҳармарахь иааныжьны, Мексикатәи аӡыбжьахалахь ҳкылсит. Уи аӡыбжьахала ҳәа изашьҭоу сыздыруам, мшынк еиҵам! Ҳхылт, аха макьана ҳахьцо еилырганы иҳаздырӡом — Орлеан Ҿыц ахь акәу, Хьиустон ахь акәу, ҳазԥшуп аҭак аиура.
Ахәылԥазы имҩаԥаагеит В. И. Ленин диижьҭеи 105 шықәса аҵра иазкыз агәырӷьаратә хәылԥазы. Ариабжьарак аусура иаркараз лахҿыхын, агәалаҟазаара бзиа рыман.
Апрель 22
Ашьжьымҭан хыма-ԥсыма иҩагылаз амра иаха аӡаӡа иҳақәнауз ҳақәырбара иаҿын. Уи анҩыҵхаха инаркны илҭашәаанӡа, реиҳа ианшу, ианыхьшәашәоу еилурго иҟаӡам, еиԥшноуп ишкашуа.
Иаха адырра ҳауит Хьиустонҟа шакәу цатәыс иахьҳамоу. Иахьа Орлеан ҿыц ааныжьны наҟ Техасҟа ҳнеиуеит. Техасҟа ҳазгаша ҳзықәгәыӷуа ахсаала ҳамам.
Резо ариабжьарак архив далоуп. Макьана лҵшәа имам.
Ҳаӷба ӡәӡәаны, икәеикәеиуа илықәҳаргылеит.
Скаиута схала еилсыргеит, исрыцқьеит.
Саԥхьан салгеит Ернесто Че Гевара Боливиатәи имшынҵа. Уи амшынҵа уамырхәыцырц залшом, изалшом угәы амырхыҭхыҭырц. Уи 1966 шықәса ноиабр 7 инаркны, ҽнак ныбжьамыжькәан, ицқьаны 11 мзы, 1967 шықәса Октиабр 7 азы иҿыцәаз амшынҵа џьашьахә, адунеи акырџьара иҭыҵхьеит.
Апрель 23
Амш атропикатә ҟазшьоуп иамоу, уи аҳәаа ҳшазааигәоу мҩашьо. Аҳауа ҭахәаҽноуп ишыҟоу, иаҿоу аԥша хьшәашәа наҿыҵыр, иааузымычҳартә.
Амшын агәаны ҳнарывалеит авышкақәа — анефт аагагақәа.
Ашәшьыраҟны ашоура 35 градус ыҟоуп.
Уаха Хьиустон ҳнеиуеит. Иаҳзыԥшу, ҳашрыдыркылаша здыруада.
Шьыбжьышьҭахь шыҟаз Хьиустон азааигәара аԥырсал лаҳашьҭит. Атанкқәа аҵыхәтәантәи ажәылара рзаауеит!
Амра ҵлакашәара ишыҟаз, ҳамшынуаа аҵәгәырқәа амшын илҭадыршәзар, Пивкин Сергеи иҵәгәыр акулак наҿалеит. Акоманда зегьы ршьапы иқәгылан. Ашаха ларышьҭын, аҵәгәыр зкыз ишааигоз ианахашәа, иалахәныргеит. Ихәыҷын, метрак еиҳамызт. Асаса азна хаԥыц шыҟазгьы аҽазымҟьеит, аԥышәа амамзар акәхарын.
Жениа Пономариов ацәа ахихын, ацәаҳа алихит. Ацәа даараӡа иџьаџьоуп, инухьҳәазар уцәа лухнарҵәраартә. Аха ҳамшынуаа рҿаԥхьа акула иалшараны иҟаз!..
Апрель 24
Иахак иккаӡа аазыршаз ҳауаажәлар карауараха ицәоуп. Дырҩегьых 4 танкк рыцқьамкәа иаанхеит. 10
сааҭк Хьиустонтәи аамҭала. Адырра ҳауит асааҭ 15.00 рзы алоцмантә мҩаԥгараҟны алоцман дшыԥшу ала. Ашьыжь ашьҭыбжь еиҳа иласу реактивтә ҳаирпланк ԥшьынтәҟа инаҳхыԥрааит.
Амш каууа ишыҟоу иҟоуп, амшын ҭынчуп.
Ҳӡы ҳамҵәеит. Ахәылԥазы абаӷәаза ҳаднамкылар — ҳаԥсыр ҟалап!
Асааҭ 12. Акоманда ҟаҵан: абоцмани аелектрики — абак ахь! Асааҭ 15. Ҳармарахь иаацәырҵит анаҟә зхашьшьу раԥхьатәи Техастәи адгьыл. Аҷнышқәаҵәҟьа штехастәқәоу мҩашьо, еибарҿыжуа иаҳхоуп. Урҭ ссиршәақәоуп рыԥшрақәа шыҟоу. Рыхқәа еиқәаҵәоуп, ргәыҵақәа ҟәашӡа ишкәакәоуп, рыжәҩақәа рықәцәақәа алаҳәахӡеиԥш еиқәаҵәақәоуп, егьирахь ицәиқәаҵәоуп. Иаакылыҳәҳәо рқьышәқәа ҟаԥшьуп, иргәыҵаԥсоу ршьапқәа цәаԥшьуп.
Ҳаԥхьаҟала ӡиас дук амшын ишалало мҩашьо, иаҳԥылоит ақыдқәа, аҵлақәа рдацқәа ыҵыжәжәаны.
Уажәы амш еиҳа ихьшәашәароуп, анаҟә хуп. Ҳнаҩсан иӡааҟәрылақәаз аӷбақәа хԥа иқәацә-қәацәӡа, ацәашьқәа реиԥш, абуиқәа рхагылоуп.
Ҳара ари ҳазну араион атәы зҳәаша, абаӷәазахь ҳазгаша ахсаала ҳамаӡам. Агенералтә хсаала ацхырааралоуп амҩа ҳшықәу. Ари аҩыза аӡсара аԥҟарақәа реилагара ҳара ҳада аӡәгьы адунеи аҟны имамзар ҟалап...
15.40 рзы алоцмантә катер алоцман даманы иаҳԥылеит. Дхалеит зықәрахь инеихьоу ҳаракык, дкалахәҵәаӡа, уаҩаԥшьк, ихахәы ркьаҿны иҵырффаны, ихы-иҿы кеикеиуа исаны. Ԥхынмаҭәала деилаҳәаны — змаӷрақәа ҿахҵәоу икьаҿ, асыш еиԥш иҟәашӡа, иеиқәа цәыш ду иҭаҵаны.
Дшыҩхалаз дхырхәаны аԥсшәа наҳаиҳәеит. Иҳәеит 15 сааҭ раахыс дшаҳзыԥшыз. Аха ҳара 40 минуҭ рыда ҳахьагымхаз ҳгәырӷьаҵәа ҳаҟан!
Сааҭк ааҵуаны адгьылбжьаха Галвистон ҳҩеит. Ақалақь Галвистон, аԥсабара аеҵәара иҭашьшьыз, ҳавсын, Хьиустонҟа ҳҿыҩаҳхеит. Ана-ара адгьылбжьаха ссақәа, ашәаԥыџьаԥ риаҵәара ирҭашьшьы, ҳназвалалакгьы аҵлақәа ашәҭра иаҿушәа, иҟәаш-ҟәашӡа афламингқәа рылажьын! Аӡы иалаԥсаз урҭ адгьыл ссақәа аԥсаатә иша-шаны ирыман. Афламингқәа ахьыҟаз дара рыда уаҳа ԥсаатә ыҟаӡамызт. Егьырҭ апеликанқәагьы — хазы. Ус аԥсаатә хкқәа рацәан.
Аканал ҭшәа ҳабжьаланы ҳахьҩеиуаз, еихсыӷьрак рымаӡамкәа, ҳааидысларыма уҳәартә иаҳԥылон 200 нызқь тонна инареиҳаны ишьҭызхуа аӷба дуӡӡақәа, абаржақәа.
Ҳҩаскьацыԥхьаӡа ҳарԥылалон аӡы ҭырҭәааны бнаршәыраҵас ихаууала-хаууала еилагылаз аихатәы еибаркырақәа — анефт ҭгагақәа.
19.25 рзы, ашышкамсқәа реиԥш, абуксир хәыҷқәа ҳаимакы-еиҿакны, ҳҩаганы ҳҩаҵадыргылеит аелеватор, 130 нызқь тонна зкуа. Уи иаакәыршаны иӡыхгылаз аӷбақәа ачарыц рықәыԥсара иаҿын, ахәшырб ихадыртәалоз, адәахьы унцәыҵыҳәҳәар, иаразнак иҟәашӡа инауқәтәон.
Ҳаӷбахь иаарласны ихалеит ахаҭарнакцәа. Ирбеит ҳаӷба.
Ақалақь ахь ацара азин ҳамаӡам.
Апрель 25
Абыб ҳхаҩҩыла, аелеватор ҳаҵатәоуп. Иааҳакәыршаны — аӷбақәа, аӷбақәа.
Ари аасҭа Сент-Џьонтәи аелеватор абанӡеиҳау, ма ишԥеиҿкаау! Ацқьара мацара зыԥсази, ақалақь ааигәан, абаӷәаза аартын.
Пропускда аӷба аԥынҵа анавыҳәҳәараз — 100 долларк аштраф.
Ҳнаҩсан иааҳавадыргылеит Таивантәи ӷба еихҳәа-еиҵҳәа дук. Уи иаразнак аидарақәҵара иалагеит, аекипаж цеит ақалақь ахь. Ҳара ҳаӷба атанкқәа ачарыц рҭаԥсаразы иаҭахқәоу рацәоуп, урҭ ҟаҵамкәа ирыдыркылом. Атанкқәа рыҩнуҵҟа аклинкетқәа рмаховикқәа аӡы рцәымцарц ирҭәатәуп, нас аихатәы
каҭа рыкәыршатәуп. Урҭқәа рыҟаҵара 15 нызқь доллар аҭахуп, ҳагент иахьазы аусуцәа ааны иҟарҵоит иҳәеит, аха рхабар ыҟам.
— Арҭгьы ирҳәо ҳәам, аӡәгьы дыҟам, — Владимир Иван-иԥа иҿы ҩеихихуаны, 8 машьынак еицырхашьшьы иааин, аӷба иаадгылеит, рмыругақәеи, рымаҭәахәқәеи, дареи еиқәышәшәа. Аддыҳәа рмашьынақәа — амашьына ҷыдақәа — инырҭыҵын, аибашьра адәаҿы асолдаҭ ус иласны изжәыларым — рус ишынахагылаз, урҭ аусура ишалагаз еиԥш. Доусы рус инадгылеит, рышьҭыбжь ҳәа умаҳаӡо, 18-ҩык рҟынӡа.
Уалырк азна пепси-кола рзықәгылоуп, изҭаху днеины акран ааирҵәиуеит. Иҳалацәажәом, ҳрылацәажәом. Уи аха рымам.
Апрель 26
Урҭ иахак аус руан, ашьыжь 6 сааҭк рзы иалганы ицеит. Ашьыжь иааит даҽа бригадак. Урҭгьы иаразнак рус инахагылеит. Урҭгьы мексиканцәан. Арԥыс қәыԥшк дрылан Карлос ҳәа, уи излеиҳәаз ала, мчыбжьык аҟароуп Мексикантәи дааижьҭеи иҵуа. Иааит акыр дырҳарц. Иахьа сабшоуп, аусура иахьамшым азын, дара сааҭцыԥхьаӡа 5 долларки 26 центи роуеит. Аусура ианамшу — 3 долларки 35 центи. Аха зегьы еиԥшны еицроуӡом, разриадла ироуеит. Урҭ аусуцәа аусуратә биржаҟны русуратә мчы рҭиуеит, акапитал ахаҭарнакцәа иаархәоит. Знык аусуҩ иусура мчы аахәаҩ ианааихәа инаркны, уи инапаҿы дыҟоуп, иахьиҭаху днеица-ааицоит. Ажәакала, арҭ уажәы рынасыԥ иакит, ианԥсшьарамшыз иҳақәшәеит. Аҵыхәтәан, еилаарцыруа, ишнаҵԥраара иҟоу машьынак дақәтәаны, дааит хаҵа кьаҿк, еиқәакы, ихахәы ааиқәаҵәаны, ихы-иҿы акыҷырақәа анпыҟҟала, ҵаӷакы. Уи, ааигәа цәажәарҭак дақәымшәацкәа, дгәыҳәны дыҟазшәа, аҷҷаҳәа ацәажәара дналагеит. Дбырзенуп. Идыруеит абызшәақәа 6, аурысшәада. Александриатәуп, излеиҳәаз ала, дахьнанамгац, иимбац, имаҳац, ихимгац маҷуп, аибашьра инаркны. Иҳәеит араҟа акрырҳаны апенсиахь данцалак, дгьылбжьахак ахь ԥсшьара, нхара дцарц игәы ишҭоу...
Диҳарбеит ҳара ҳбырзен, аԥшьбатәи амеханик Линириди Лиова. Аҭаҳмада дгәырӷьеит, бырзеншәала ианеицәажәа. Уи дук иҽҳадимырхалт. Аԥсшәа ҳаҳәаны, имашьына дынҭалан дцеит. Егьырҭгьы, шьыбжьышьҭахь, русура ианалга, рыҩныҟақәа рҿынархеит.
Апрель 27
Дааит арԥыск, екскурсиа аклуб ахь ҳаигарц, иаҳирбарц ақалақь, акосмодром. Уи апропуск шҳамамыз аниаҳҳәа, иџьшьаны дцеит. Ахәылԥазы Аџьынџьтәылатәи аибашьра иалахәыз ҳветеран Иван Васили-иԥа Фомин ҳаиԥылон. Ҳастолқәыршә аҟаԥшь ықәыршәны ҳанынахатәа, Таивантәии, Либериатәии, Америкатәии амшынуаа рыӷбақәа рҟынтәи иқәгыланы иҳахәаԥшуан.
Апрель 28
Ашьыжь ҳазыԥшын Џьерри Гранаски иаара, иазгәаҭоуп ақалақь ахь ҳцара.
Шьыжьхьафаны, акаиут-кампаниа ҳаҩнатәоуп ашәқәа аркны — адәы уқәыԥшуа иҟам, ачарыц абыб иханагалаз ҳантеиуа аӷба иахатәоуп. Аҳәҳәыҳәа аелеватор аҟнытәи ҳтанкқәа ирҭаԥсо ачарыц иацырҟьо абыб, асы ҳақәнаузшәа, еимаа ҿышәҭа иақәнаухьеит.
Дабаҟоу Џьерри, ҳаижьарызма? Ус дааҩнашылеит, аццышә иқәыԥсаз иқәыршәшәо, акыр инықәсхьаз хаҵа аукы, ҵаӷакы, цәацқьак, ижәҩанԥштәалаз икьаҿ маӷра хҵәа иеиқәа иҭаҵаны, амсатә абз змаз ихылԥа еиқәаҵәа ақәыргыланы.
— Џьерри сааишьҭит, иара иҭыԥ аҟны дышәзыԥшуп, — иҳәеит аԥсшәақәа анааибаҳҳәа.
Амш еилган, ԥхарран, ԥхынмаҭәала ҳҽеилаҳәаны, ссиршәа ирхиаз автобус хәыҷы ҳанҭатәеит. Уаҟа дҭатәан збираҟ ларҟәны Чан-Каи-Ши иԥсра зџьабоз мшын-уаҩык, илақәа еимархәахәа...
Ишьҭыԥраа ҳазманы илеиуаз «Доиџь» абаӷәаза аҭыҵырҭа агәашә илатәаз ачиновник ианылаидыххыла, ишьапқәа изықәгылаз абетонтә мҩа иналанарԥеит.. Амашьынаныҟәцаҩ ихы нкылрыҳәҳәаны ак наиеиҳәан, ашьапы иқәгылаӡамызшәа еиҭанаҵҟьахт.
Абаӷәаза ашҭа ҳаныҩҭыҵ, алаапк рыцҳазшәа иҭҟьаны, ԥшьба-хәба риад еивагыланы илеиуаз амашьынақәа днарылагылеит. Наҟтәи иҳавеибаҳәа иааиуази ҳареи ҳабжьара, еихатәы маакырала ҳаиҟәызшоз унахаԥшыр ублақәа узрықәымкуа еилаарцыруа, ихыгьежь-хыгьежьааӡа адәеиужьра иқәгылаз, ҵыхәаԥҵәа змамыз анефттә цистернақәа ҳрывыууаа ҳлеиуан. Ҳармарахь, ҳамҩа иаваршәны, ажра авганы аиха-бетонтә труба дуқәа рыҵаҵара иаҿыз русура убас еилашуан, уи иажәҵаз атехника улаԥш нақәымшәарцу, иааџьоумшьарцу!
— Ирымоуи арҭ ауаа асҟак гәаҟрас?!
— Шаҟа ирласны ахархәарахь ирызрыҭо, уи аҟара алҵшәа, аеффект аиуеит, — назгәеиҭеит аԥсҟы иадтәалаз.
Егьи ҳгәыла ҷкәын дтәан ицламҳәа инапсыргәыҵа адкыланы, ибла еимахәахәақәа акгьы рымбаӡо, даҽа дунеик иҽалагаланы.
Наҟ-ааҟ рекламатә плакатла ихҟьаз ҳамҩа ҳаныланы ҳашнеиуаз, иаацәырҵит улаԥш рхьымӡартә адәы хыбны еилагылаз амашьынақәа.
— Автоџьармыкьа, — иҳәеит ҳмашьынарныҟәаҩ. Уи ҳахьылахшәаз иааҳԥынгылеит амацәаз мҩа еихагылақәа. Урҭ амацәазқәа ирықәланы еилысуаз амашьынақәа убас еиԥш анырра сырҭон, адунеи зегьы еилагьежьуазшәа.
Ҳмашьына шҭа хәыҷык инҭалеит, ашьац иаҵәара иагәылагылаз ҩны лаҟәык аҿаԥхьа иааҭгыло.
Амашьынаныҟәцаҩ аминауаҭра шьҭаҵауа, ҳгәыла ҷкәын диманы, аҩны лаша хәыҷы дныҩналеит. Дныҩнашылаанӡа инеигаз дааныжьны дхынҳәит, егьи, хаԥыц хәышәтәырҭа клиниказаарын, инижьызгьы
ахаԥыц хьаа имазаарын, иара уи акәзаарын еимахәахәаз иблақәа зынӡаск еимазырхәахәаз.
Апырпантеиԥш иршаз мацәаз мҩак ҳиманы даныҩхала, аҳауатә тыша иалаҳаз сиҩызан. Сгәы нҭыԥсаан, сыхьанҭарақәа нсыцрышәшәан, аԥшатлакә ишьҭнахыз аҵысхә еиԥш, сласӡа акәын иҭацәу ажәҩантә неиужьра сшалаз...
Ижәҩантә ԥҵамҭақәоушәа аҳауа иалакнаҳаз ахыбрақәа ҳнархыкәша-аархыкәша, ажәҩан ҳшалаҵәиуаз, атәара зҽазызкуа аҳаирплан еиԥш ҳҿылаҳхеит.
— Сшәыҳәоит, — ҳмашьына ашәқәа аазыртыз ҳиманы ҳназҵагылаз ахыбрахь иҿынеихеит.
Ихьыҵәцараха ҳанзыҩнашылаз афое анаӡара аҭӡы аҳәынҵәрақәа руак даннақәыӷәӷәа, зышәқәа ааимҟьаз алифт ҳныҩнашылеит.
Уи аҩныҵҟа ҩ-радкны илашьҭын акнопкақәа, 16-тәи инацәхыԥ нақәкны иаақәихаанӡа, дырҩегьых ашәқәа ааимҟьеит.
— Сшәыҳәоит, — иаԥхьаҟа ҳноуишьҭит. Нас икаууа иҩашьҭыз акоридор ҳима дҩыбжьалеит, ҳаԥхьа дгыланы, амҩа ҳарбо. Наҟ-ааҟ зышәқәа аартыз акабинетқәа ирыҩнатәаз ауаа рхы ақәырԥс русқәа ирҿын.
— Шәца, — кабинетк ашә днылагылан, иаԥхьаҟа ҳноуижьит.
Наҟ-ааҟ ҩ-радкны аҩыга столқәа еилагылаз, аабатәи иахатәаз Џьерри сылаԥш наиқәшәеит. Уи зхахә цәаԥшь ԥшқа зыкәа иҭалахьаз, ибакенбардқәа ҵаҟатәи ицламҳәа аахырҩауа, иԥаҵақәа рыла иҿырҟьара ҭахкааны, дызхатәаз икресло дааҭаҵәиин, дшынҳахәаԥшызҵәҟьа дҩагылеит. Уи уаҩасак иакәын, Владимир Иван-иԥа имаҟҿаҳәараҟынӡа днаӡомызт...
— Ақалақь ахь сшәыццартә аамҭа сымам, — иҳәеит ҳус ҳзызнеиз алацәажәара ҳаналага, ашьыжь аӷбахь дахьзымнеиз азы аҭамзаара ҟаҵо.
— Араҟа сышәзыԥшуп, иахьынӡашәҭаху шәаалеи-ҩеи, — нациҵеит ашә аҟынӡа ҳнаскьаго. Ҳзыҩныҵыз ахыбра иамариашаны иҩашьҭыз амҩа ҳнанылеит.
Ҭынчран, имаҷын ауаа ианыз, зегьы еилаҳәан ишрықәнагахарыз, дыԥҳәыс-дхаҵа зыхәда ҭырӷьаӷьа, кьаҿзаҵә иныҟәоз аӡәгьы улаԥш дааҵамшәо.
Агитара арҳәо аулица ианыз ауаҩ еиқәаҵәа кьаҿ хаҿ-ҟьаҟьа инаивалоз џьоукы уи игитара ахәдапара аҭанақьтә банка ихшьыз ахь аҿырпы наршәны иҭадыршәуан. Иара ашәазу, ус ӷызымызразу акы даҿын, инацәкьарақәа арахәыцқәа раҿшьра илымшо, аарлаҳәа инеига-ааигон. Уи агәаҟ иашәагьы иаргьы хьаас дызмамыз ивеибаҳәа, еимгәамӡо тауарла ихҟьаз амагазинқәа инрыҩналон, инрыҩныҵуан акраазхәогьы иаазымхәогьы. Уахьыныҩнашылалакгьы раԥхьа улаԥш назықәшәартә иаауԥылоз арекламатә проспектқәа ракәын.
Аиашазы, урҭ апроспектқәа мҩакы уқәрымҵозар иааухәара, узхәаԥшра, иукра-иушьҭра узымдыруа уаақәымхарц залшомызт.
— Ҽнак рекламада ҳаанхар ҳабзамыҟәхоит, ҳлашәхоит, иаҳфашаҵәҟьа аахәашьа ҳақәымшәо, — ҳәа арекламатә журнал зымҵаҵаны ҳагент Џьерри иҿатәаз иажәақәа аасгәалашәеит, сагьааԥышәырччеит, хыма-ԥсыма апроспектқәа мҵазырсуаз ауаа сахьрыхәаԥшуаз.
Аулица хада аҩаӡара акәакь иангылаз магазинк аҭыӡқәа рҽыркыдҵаны еилагылаз ауаа ҳаныҩрывала, иаамахԥсыхшәа инақәаца-аақәацеит, аха урҭ русуратә мчы аазхәашаз ҳшреиуамыз рдырызшәа, аҭыӡқәа еиҭаныркыдиаалеит аҳәса, ахацәа... Ус даҽа улицак ҳаныланы ҳҿынаҳхеит. Иааџьоушьартә ауаа маҷын, имаҷын амашьынақәагьы.
Гәатабӷата ҳнаԥшы-ааԥшуа, халаланы ҳашнеиуаз, зыҭра иҭыппыз ашьхыҵә реиԥш, иааилалеит ажәлар. Асааҭ снахәаԥшызар — 13. 00, шьыбжьонтәи аԥсшьара. Етаж рацәала еихагылаз агаражқәа, ахыкәалаа ргәыҵашәазшәа, ирыҩнууаауаз амашьынақәа, рышьҭахьҟа ихьамԥшӡакәа ишьҭхысаа ицон, ухаҵоуп аулица еихҵәа!
Уаанӡа акәадыр зықәҵаны, ауаҩы ҭоуӷан дызманы инеиуаз ала-хәа атротуар агәҭан, алымҳацәқәа
ақәыԥсаны, ахы бадаз ашьапқәа ирықәжьны, итәӷәыбжьара ибжьатәан. Иара ихылԥа агәы ҩарханы инарымҵеикуан ашхы реиԥш еилысуаз ауаа, аха иаха змадаз!
Минуҭқәак рышьҭахь, ианааиԥхьба, ала алашә даманы аҿынанахеит.
Ҳара ҳгьежьын «Техас транспорт» ҳанхала, доусы рҭыԥқәа рҟны итәаны, рхы ақәырԥс аусура иаҿын. Ааҩык зыҩнатәаз ауаҭах аусура зырманшәалахашаз маҭәахәла еиқәыршәан, анаҩс имцхәыз акгьы ыҟаӡамызт. Имцхәыз аҟәардәқәа рзыҩнагылоуп. Рыҟәша аиҳабы иакәхап, саркьала еиҿкааз акәакь дыкҿатәан. Ус акәын егьырҭ — ааҩык, жәаҩык инареиҳаны изыҩнатәақәаз ауаҭахқәагьы шыҟаз.
Каҳуак ҳнахәап ҳәа, Џьерри аԥшәмара аанкыланы ҳлыҩнеигалеит рывара, ԥшьҩык-ԥшьҩык зхатәашаз, ҩ-столк зыҩнагылаз абуфет. Абуфет автоматла еиқәыршәан, арыжәтә хкқәа иуҭаххалак ыҟан. Каҳуак ҳнахәан, амҩа ҳақәлеит. Уажәы, аусура ашьҭахь, ақалақь еилашуан, амашьынақәа ршыкьыбжьы уамыргыло, адгьыл ҵысуама аауҳәартә. Ҳмашьынаныҟәцаҩ иус даманшәалан, иааникылаз имҩа днықәыԥраарашәа данын. Ҳанцоз ажра жны атрубақәа ыҵазҵоз рышьҭамҭа убар иааг, рус иалганы иқәҵхьан.
Ҳахьааиз хҩык асасцәа Ниу-Иоркнтәи иааз ҳҭан. Ҩыџьа амторг ахаҭарнакцәа Москватәқәан, даараӡа ааӡара злаз арԥарцәан, рыҿцәажәара акыр иаԥсан. Руаӡәк, Жениа, шықәсыки бжаки роуп дааижьҭеи иҵуа. Уи згәалаҟазаара бзиаз арԥыс амшынтә училишьче даналга мшынуаҩыс аус иуан раԥхьа Балтика, нас Мрагылара Анаӡара, дагьынаӡеит акаԥдан аҩбатәи ицхырааҩ иҟынӡа. Иара Жениа излеиҳәоз ала, уи иҩызцәа уажәшьҭа икаԥданцәоу ыҟоуп. Устәи дааҳәын, дҭалеит Москва адунеи жәлар реизыҟазаашьатә институт, дшаалгаз даашьҭын арахь.
Иура сынтәа хышықәсоуп араҟа аус иуеижьҭеи. Зажәа раӡоу, ицқьоу ауаҩ ҟәыбҷа. Урҭ дрыцын хадара
злоу америкатәи ачарыцтә фирма «Кук Индастрис» — ахаҭарнак Ваин Паркс.
Уи зарԥысра иҭагылаз ауаҩ ихахәы рҳәын, ихы-иҿы цырцыруа ирыцқьан, деиқәҟаца деилаҳхәан, итәашьа-игылашьа деиқәаамысҭаха, иҭаҭынжәга уажәы-уажәы днаҿыхон, иажәа мыцхәымызт, иҿаԥшылара хаан, ихаччон иблақәа.
Иахьа америкаа Виетнам ианықәҵыз аҵыхәтәантәи амш хьымӡӷ акәын. Ателевизор ааҟәымҵӡакәа иаҳнарбоз, излацәажәоз — Виетнамтәи аибашьра, Ваин Паркс уи шыгәникылоз сеидру, аха «анцәа иџьшьоуп» ҳәа ииҳәаз аибашьра иахьалгаз азакәхап. Ҳара ҳрылацәажәон ҳтәылақәа реимабзиара, ҳажәларқәа реиҩызара. Аҩбатәи адунеитә еибашьраан афашизм ақәхра азы Коалициак ҳшеиднакылоз...
Аекономика-хәҳахәҭратә усеицура ақәҿиарақәа... Ирзеиҭасҳәоит, сазгәдууны, 30-тәи ашықәсқәа рзы
АМТОРГ дшахаҭарнакыз сыуаажәлар рҵеи иаша, аԥсуа Е. Ешба.
Ус, наџьнатә еибадыруаз реиԥш, гәатабӷата ҳшеидтәалаз, Владимир Иван-иԥа ацҳахь иԥхьеит, аӷба армарахьтәи асқьала иадыргылатәуп ҳәа.
Уи аиагараан абоцман «атеоретик» ицәалҟьаз аԥырсал абжьы, абаӷәаза ахаҭарнакцәа «иҟалеи» ҳәа, ашыр-сырҳәа иаакылнарҟьеит. Иаҳхылаԥшуазаап! Аха ишԥа!
Ҳасасцәа ахәылԥаз «уаҵәы ашьыжь ҳаиҭеибабоит» ҳәа аԥсшәа ҳаҳәан ицеит.
Ашьжьымҭан, абыб хартәаланы, атанкқәа ачарыц рҭаԥсара ишаҿыц иаҿын...
— Аа, иааит, ҵаҟа иԥшуп, уласы, уласы, — даадәылҵаанӡа дааҩнашылеит Владимир Иван-иԥа.
Сҽеилаҳәаны сыҩдәылҵзар, абыб зықәтәаз ркостиумқәа ршәыхны акаԥдан икаиутаҟны ихыршьхьан.
— Шәтәақәа, шәызгылоузеи, — акреслақәа снапы нарықәскит... Ус ссааҭ снахәаԥшын, 12 рыбжа — шьыбжьхьа иаамҭоуп.
— Аурыс боршь шәеилаҳауазар?
— Гәык-ԥсык ала!
Ҳлалбааит акаиут-компаниахь. Еилаҳаҵәҟьаны ирфон уаҟа иааҳхәаз америкатәи акартоши акапусҭеи ирылхны ҳхәыҟаҵаҩ Наӡаӡе ҟазаралаҵәҟьа иҟаиҵаз аурыс боршь.
— Адунеиаҿ еинымаало акгьы ыҟаӡам, реинраалашьа уақәшәар! — ҳнахлафит...
Албаарҭахь ҳҿанынаҳхоз, Анзор иасҳәеит ахәылԥаз ҳаныгьежьуазы рхәы дырмазеирц.
Амашьынаныҟәцаҩ зышәқәа ааиртыз «Шеврале» ҳшынҭатәаз зыблақәа ҩызхалашаз Владимир Иван-иԥа дааныжьны ҳҿынаҳхеит. Ҳаӡса-ӡсо ҳазҭатәаз акреслоқәа аӡәи-аӡәи хаибадырбомызт. Ашәқәа кыдырҟацалан иаркын, асаркьақәа унарыха-аарыхо иҟамызт, акондициатә ҳауа хьшәашәа шаҟа уҭаху иара иаанашьҭуан. Амашьынаныҟәцаҩ иикыз аԥсҟы ада деилазырхауаз ак имаӡамызт, зегьы автоматикала еиқәыршәан. Ладараз, ҩадараз, ишьапы зықәгылаз агаз анацҵареи анагьежьреи ракәӡан иаҭахыз ӷәраҿакыгас!
Минуҭқәак рышьҭахь ҳазнеит қалақь хәыҷык. Ашьац иаҵәара иагәылҳәҳәо ахыбра иамариашаны иааникылаз амашьына ахьышәҭҳәа дыҩҭыҵын, ашәқәа ҳзааиртит. Уи иҭабуп ҳәа наиаҳәаны, хнанылеит уахь инагаз амҩачаԥа.
Џьонсон ихьӡ зху Америкатәи акосмос ацентр аҳҭынраҿы ҳзызнеиуаз ахыбрала, егьирахь ԥсҭазаарак ыҟаӡамызшәа, уамашәақәа иҭынчран. Уи ахыбра аҩнуҵҟаҵәҟьа аԥсҭазаара еилашуан, ҵҩа змамыз ауаа ҩналон, иҩныҵуан, ааигәара ашҭа чаԥа иамкуа, амашьынақәа рыла ихҟьан.
Абар иахьаатыз акосмостә дунеи. Ари акосмостә музеи уахьыныҩнало акоридор икыдкнаҳалақәаз асахьақәа ҳрыхәаԥшуа ҳнеиуан. Араҟа акосмонавтцәеи астронавтцәеи рсахьақәа, урҭ акосмос аҟны русура амакетқәа, аракетақәеи урҭ рымҩаԥгагақәеи зегьы азал ҭбааҭыцәқәа ирыҩнагылан.
Ауаа надеибаҳәалон амзаҟны ицаны иааз аракета-мҩангагеи, «Соиуз»-и «Апполлон»-и еицымҩаԥыргараны иҟоу аԥырратә программеи урҭ рмакетқәеи, ҳара ҳкосмонавтцәа ҳаҭырла иааныркылон иахәҭаз аҭыԥ, рсахьақәа уаҩ илаԥш ахьынарықәшәашаз икыдын.
Ҳәарас иаҭахузеи, ари акосмостә дунеи азалқәа уназхәаԥшлакгьы џьашьахәын, ухаҭа акосмос уалоушәа акәын анырра шуоуаз, аха зегь реиҳа џьашьахәыс иктәыз — ахы злымҟьо асаркьа иҭаҵәахыз амза аҟәых (анышә) акәын.
Амузеи баны ушааиуа, уныҩналоит амузеи аҩнуҵҟатәи акинозал ду. Уи иааихмырсыӷьӡакәа ахәаԥшыҩцәа иднарбоит ахроника-документтә киножурналқәа, акосмос анапаҿы аагара, уи аҭоурых, анаука аусзуҩцәа рықәгыларақәа, рҳәамҭақәа, Кеннеди ихьӡ зху акосмодром аҟынтәи акосмостә ракетақәа русура, рыԥырра уҳәа акосмостә ҭоурых лабҿаба.
Амра наҟ аокеан ҭынч ахь илхықәгылон, Хьиустон ааныжьны, ачарыц быб иузалымбаауаз «Изиаслав» ҳаннадгылоз. Асасцәа аусқәа рцашьа неилкааны, рышьҭахьҟа рҿынархеит...
— Рхәы иҳархиаз абазгои? — даасыдгылеит ахәыҟаҵаҩ Ҭамаз, иаҳхатәаз абыб иналаӡхьаз амашьына дашьклаԥшуа. Аха урҭ аамҭа рымамызт.
Иахьа ахәылԥаз аидара адкылара ҳалганы, амҩа ақәлара акәын хыс иҳамаз, аха, абар, ари ҳагент Џьерри иаҳзааигаз ажәабжь: Џьерри иҳәеит сертификатда ҳшоурмышьҭуаз (амшын злаҳамҟьашьуала ақәыршаҳаҭгатә шәҟәы).
— Шәтәыла ахаҭарнакцәа ирашәымҳәаӡеи? — Џьерри иџьашьаны дҳахәаԥшуан. Иара Владимир Иван-иԥагьы ус дгылан...
— Москваҟа адырра ҟаҳҵап, уаҵәы аҭак шԥаҟамлари, — иҳәан, Џьерри дынҭгыла-ааҭгыло длалбаан, имашьына дынҭалеит. Уи ашҭа дынҭымҵыцкәа ажәҩан неимаҩеимаҵәан, қәак ҳәа аҿыланахеит — уахьынҳалан ажәҩан уалахалап!
Иаанкылахеит ачарыц ақәыԥсара... Арахь аполициа хазы рус иаҿуп, иаҿуп ҳәа аума, ҳҭаргалахьеит ркартотека! Ҳара 4-ҩык, адәы анықәлара азин змаз, усгьы есҽны ҳанашьҭыгақәа ргаларын, иааргаларын, уи акәӡан изҿӡаз, аха америкатәи адгьыл ашьапы анықәыргылараз изиндазгьы абланк ҷыдақәа ирҭаҩын аӡәаӡәала — рыхьӡ, рыжәла, рымшира, рышықәсира, усс ируа, рзанааҭ, рхахә аԥштәы, рыбла аԥшра, рхы-рҿы асахьа...
Иааилахәлеит ишыхәларыз... Дабаҟоу ҳагеит Џьерри? Хсертификат аҭак аау имаау? Иахьа ҳанзықәымҵ—ҳхагахап. Абар мчыбжьык... Ҳамшынуаа ҳаӷба иҩнагьежьуеит, ҳнаҩсан ишьҭоу адәҳәыԥш анықәлара, мпылк анасра гәхьааганы.
Аполициа ахаҭарнак ҳмардуан даҿагылоуп, уналбаар — 100 долларк! Арахь иааҳакәыршаны иааиуа аӷбақәа рымшынуаа, асқьала инадгылаанӡа, цас ируашәа, инҭыбӷьыжәаа рҿынархауеит.
Ус, ахаларҭахь даҿалеит Џьерри, араҟа аӡы ицәҭахәашахьаз ибласаркьа ацкы изамҭаӡацкәа, дхара-хаԥшуа.
Ииҳәарызеишь? Ҳақәгылоуп ҳҽырԥсны.
— Абыржәыгь аҭак маац, ақәҵра ҟалом иҳәар, абри акьат ала ихы хырԥа дкасыжьуеит, — ҳааирччеит злакыҵа ҭакнаҳақәа ыҵшәаа иқәгылаз Анзор.
— Иҟоузеи? — ҳнаиазҵааит ахалахеи аԥсшәа ҳәахеи иамраӡакәа.
— Океи! — инацәкьыс ҩышьҭихын, иҩеихаччеит ихы-иҿы. Ҳаԥсқәа ааиваагеит. Аҩныҟа, аҩныҟа!
Алоцман дшыҩналаҵәҟьаз, иаакылҟьаз арҳәазага ӷба хәыҷқәа «Изиаслав» рыҽнадырԥсылан, ахи-аҵыхәеи ирынкны, асқьала ҳнадганы, ҳрыманы Баффало-Баиу илхылеит. Амш акыр еихашьшьын, аха ҭынчран. Ҳцон...
Иҵысит аԥшатлакә, афырҭын. Адыд-мацәыс ҵыры-ҵыруа аҵықь-сықьҳәа инаҳавак-ааҳавак ахҿақәа ланашьҭуан.
Ҳласкьацыԥхьаӡа амш ҭагәыргәыруа митә ҟанаҵон, анаҟә еиҳа-еиҳа иҭанарлашьцон, ақәыршҩы
ахҿақәа реиԥш акәын ишааиуаз. Акаԥдантә цҳа амҵәыжәҩа сҽыҵакны сышгылаз, алоцман Шусслер дааҟрымҿрымын, ҳармарахь снахьеирԥшит.
Абар ассир. Ҳаԥхьаҵәҟьа, «Изиаслав» инавакны, ҳазхыз аӡиас еикәаҵәиуа ажәҩан ахь ахалара иаҿын. Уи аԥшатлакә (смерч) еикәарҵәиуа ишьҭнажәаауаз аџьашьахә хнахәаԥшаанӡа, аҵықь-аҵықьҳәа илаҳавахысыз адыд аҽыԥ-сыԥҳәа ҳҩышьҭнарԥеит, ҳаихәаԥшуан, ҳауа изаахаз даҳзымдыруа. Зхахә ашлара нахыҵәахьаз Шусслер дҟәындҟәындуа, ихы-иҿы ааиԥшьан, ирадиодкылага дынҭацәажәоны, лацәҟәысрак иаҩызаны ҳаԥхьа ажәҩан ҭалашьцара ааимҟьеит, слымҳа ҵууы ҭга аҭӡы скыдиаалан. Сылақәа аасыртызар, Шусслер днапыршьышьуа деимдон, сылаԥш нақәшәеит сшьапы аԥықәан ицыцаххыраха ишьҭаз ибласаркьа. Уажәшьҭазы хысыбжьгьы саҳауамызт, анаҟә еиқәара ԥуа, арҵәаа иҳәҳәоз «Изиаслав» абжьгьы саҳауамызт, сихәаԥшуан зыблақәа ҭраа аҩар иқәыӡәӡәаа иагоз ачарыц иахәаԥшуаз Иван Васили-иԥа....
Аҟәҟәаҳәа иҳашьклахысуаз Техастәи аштат ҳашьҭахьҟа хара иаанҳажьхьан, маитәи аныҳәа азгәаҭо, аишәачара ҳанахатәаз...
Гәахәа дула ҳахәаԥшит амоторист Вадим Конарев еиҿикааз аџьаз-вокалтә концерт. Аҵх наскьаанӡа кәашареи шәаҳәареи — аиԥш гәырӷьара збахьадаз, иазгәаҳҭон маи 1, амҩа ҳақәын ҳтәылахь!
Ашырԥазы сыҩдәылҵит, аԥсабара ҭынчҳаҳараӡа, игәышьҭыхгаха иҟан. Ажәҩан агәышҵа кәеикәеиуа, иалаԥсаз аеҵәақәа алабара иаҿын, иԥхаҵаны иаарцазшәа, иаалырҟьаны ҳаԥхьа иҩкылҟьаз амра ацыԥхьқәа хара иашьҭуан.
Слалбааит шьыжьхьак сфарц...
Карибтәи аӡцарҭа ҳашьҭԥаа ҳаманы ишлеиуаз, ҳаамҵанарсит Флоридатәи аӡӷьы. Уи «Изиаслав» амҵәыжәҩа чыдақәа анаҭазшәа ишланагоз, Антильтәии иареи реилаларҭа иахылҵуаз Гольфстрим иаашьҭнакәыцәааит — Атлантика аҩныҵҟатәи аӡиас ԥха
ду Гольфстрим, аҩадатәи Европа аҵаа иацәызыхьчо...
Ҳаԥхьа ишьҭан иҳәаадоу, игәыԥҵәагоу Атлантика, амшынқәа, аха Иван Васили-иԥа уажәазы дҭынчӡа дыцәан, Владимир Иван-иԥеи Анзори алҩаҵә рхыббы леиҩеиран изҿӡаз, Еҭери Михаил-иԥҳа зыцламҳәа ԥҵәаз лмагнитофон иахылҵуаз ашәа абжьы Багамтәи аҳауа иалан...
Аекипаж хәмаруан, иччон, ргәырӷьара ҳәаак амаӡамкәа — Ҳаԥсадгьыл ахь амҩа ҳақәын.
Аӷба абжьы аҭҳарцәҳәа сҩықәнартәеит.
— Ҳаи, анасыԥдақәа, машәырк еиҭарылибахзаап, — ҳәа сыҩдәылҟьазар, аԥсабара ҭынчҳаҳараӡа, шырԥаз-тәи аҳауажәпара ҵарӡа, Босфор ҳҭагылан.
Рацәа ҳшәырԥхашьеит, ацәа ҳашԥалахеи рҳәозшәа, ицәыха-жьыхо ҳара ҳашҟа рҿаархеит аԥсыӡкцәа.
Ҳаӷба «Поти» ахәаазаабжьы аԥсабара иахыҩуан. Уи зыԥхьоз акарантинтә катергьы хыма-ԥсыма иааҳадгылеит. Алоцмангьы дхалахьан. Сыла иабози, схы иҭаз асахьақәеи сзеилмырго, акраамҭа сыжәҩа ҭҟьаны сықәгылан. Сҿы ӡык нақәсҭәарц сышьҭаларҭа сааҩналазар, сылаԥш нақәшәеит сиарҭа илаз Б. Шьынқәба ироман «Ацынҵәарах». Здунеи сагәылакны сызмаз ашәҟәы нықәҵаны, аԥсҟахьы сыҩхалеит. Сҭампыл ҟьаҟьаӡа саԥхьа ишьҭан. Шаҟантә араҟа сааихьоу, салаԥшхьоу, шаҟантә Босфор ҳҭысхьоу, аха иахьа, избақәац ракәӡамшәа, акалашәақәа избон, аԥшаҳәа иаавалаз ауаа ракәзар, иџьашьаны срылаԥшуан. Иара алоцмангьы, уи иҩызагьы уаанӡатәиқәа иреиԥшымызшәа, ауаа зегь шыҟоу иҟамызшәа срыхәаԥшуан. Схаҭа схы џьасшьом, избо аарҳәны избартә иҟазҵаз иарбан мчу ҳәа!
Ашышкамс реиԥш еилысуаз аԥсыӡкцәа ҳрылсны, абжьалара ҳабжьаланы ҳнеиуан, ҳнеиуан Европеи Азиеи рҳәаа ҳхыланы.
«Ацынҵәарах» афырхаҵа Заурҟан Золак ишьҭра ихыланы илеиуаз ауаҩ схәыцрақәа еилаԥсон, амшын
иҟәыбаса иалаԥсаз адгьылбжьахақәа ирықәызбаарц сҭахушәа, амҳаџьырцәа срышьҭан. Ҳнеиуан, адгьыл цәҩажәқәа ҳаргәылаланы, Порт-Саид шыҟоу.
Ицқьаны ҳамчыбжь аҽны, амшын иалагылазшәа иҩалыҳәҳәоз Порт-Саидтәи ахыбрақәа рықәцә акәаҩрақәа ҳрылаԥшуа ҳалхықәгылеит.
Амра лаҳхыкәшан аҿыланахеит, аԥсабара еиҵәҟаҟара рҽагәылакны, аки-аки еишьҭагыланы, иҩҳавалеит лаҟтәи иҭыҵны иаауаз акараван. Еицхыршьшьы иҩеиуаз акараван аныҩаҳавсуа ҳәа иԥшызшәа, амра цеит илҭакәкәа. Алашьцара ҳантеиуа иназхаҳаз амшын ҩҭадырҷҷеит зԥырсалқәа ирхагьежьуаз аӷбақәа. Порт-Саидтәи алашарақәеи аӷба лашарақәеи убысҟак ақалақь дырԥшӡон—иаку архитектуратә асамбльны. Ажәҩан ссиршәақәа иқәҵан, убасҟак аеҵәақәа рацәан, илашон, илбааны адгьыл рҽықәрыԥсашашәа. Аиашазы, ас ажәҩан сымбацызт.
Чаншьҭахь аӷба даҷқәа еилагәыргәырит, ирыхеит аԥырсалқәа, аԥсабара аҭынчра еилаго. «Поти» акәзаргьы, уигьы аҳаиҭқәиҭ ҟалеит, дхалеит алоцман, ихаргалеит салодкак, фҩык урҭ рныҟәцаҩцәа ацны.
Идәықәлеит аӷбақәа, доусы ирыхәҭаз аганқәа аанкыланы. Ҳҭалон Порт-Саид абаӷәаза. «Поти» акараван ирхадаз акакәын, ҳахьынҭалаз аҵҟьарҭаҟны инкыдҿарҳәалеит, аацәылашамҭазы ишнаҵҟьара. Зҽеизызгаз акараван неилымшәарыда риадкны иргылан. Аха иааџьоумшьарц залшомызт иааҳакәыршан еилаххаа еилагылаз аӷбақәа. Урҭ џьоукы рыԥсҭазаара шмиасыц иадырганы уарлашәарла алашарақәа рхылҵуан, џьоукых еиқәыхәла-еиқәыхәлаӡа, ақьаԥҭажә цәа рхьыкәкәо, рдыргақәа алашьцара ажәпара иаалубаауан.
Акыр аҵх шцахьазгьы, «Ацынҵәарах» аанкыланы снықәиеит, сьшҭанагалеит ихьанҭыџьӡа, даҽа дунеи еиқәыхәлак.
— Палубнои команде аврал! Палубнои команде аврал!
Мҵыкгьы, иҟоу умбаӡои, угыл аҳәозшәа, агәыр сыхәдапара иналанакшеит.
Ахьышәҭҳәа сҩықәтәазар, иҳантеиуа иҩнатәаз алашьцара ԥхьарцон схышә икылеибаҳәа иҩналоз ашырԥазтәи ашәахәақәа. Сыҩдәылҵзар, аӷба адәықәлара аҽазыҟаҵара иаҿын, ақалақь ахҭыԥқәа анпыҟҟала ҳаԥхьа ишьҭан. Абар, иахьа алашьцара исзалымбаауаз аӷбақәа хәахәа-жьахәаны, изза-ззаӡа иахьеилагылоу. Угәы иаарыцҳанамшьарц залшомызт, аамҭала иԥшӡа-ԥшӡаӡа, зыԥсҭазаара гәырӷьахәха еилашуаз, ауаа зкырҭа рибамҭоз, уажәы аӡәгьы дрызхьамԥшӡо, иԥырхагаха, ицәҩажә-цәҩажәӡа еилагылоу, ажьакца иагахьоу, Израильтәи абомбақәа зыԥсҭазаара иалырхыз аӷбақәа. Сылаԥш иныҵашәеит «Ниу-Иорк» ҳәа зҩыра ншьанха аарла иаазнухуаз ӷба еихҳәа-еиҵҳәа дук. Уи абираҟ иахакнаҳаз ала улаԥш иныҵамшәарц залшомызт. Ҳәарас иаҭахузеи, уи зны аӷба иахалашозар акәхарын, аха уажәы уаамырччарц залшомызт — аҩаза ахьыкәкәа, аласкәыгә иахырхызшәа, икәыжәкәыжә амызгәҭ иахьахакнаҳаз.
Иҳамариашаны аканал Аусбарҭа ахыбра ԥшӡа аҿаԥхьа илагылан баҟак ақәгыларҭа. Уи аканал апроектҟаҵаҩ, афранцыз нџьныр Ф. Лессепс ибаҟа зықәгылаз ауп.
Адаҷқәа гәыргәыруан, аԥырсал ашьҭыҵра иаҿын. Абар, акараван ахаҿы игылаз аҿыланахеит. Иҵысит аҩбатәи, ахԥатәи, изаҟаразаалак еиҵахарак зыҟаломызт, урҭ ҳнарышьҭалеит. Ҳашьҭахьҟа заҟа ҳашьҭоу здыруада, иацык-иахак еизоз зегьы, ҳаицрхашьшьы хҿынаҳхеит Порт-Саид ааныжьны.
Абомбақәеи абзарбзанқәеи ирбылхьаз ақалақь ахәрақәа аатыр ҳәа ҳшәозшәа, ҭынч, ашьшьыҳәа ҳаишьҭагыланы, ҳнанылеит «Мрагыларахьтәи амҩа ду».
— Так держать! — ҳәа зыблақәа неихмырҟәысӡакәа, аканал ихыԥшыло, акоманда ҟазҵоз ауаҩы ҳарак-еиҿкаа сылаԥш наидхалеит. Уи зхы-зҿы гәылҭәааз, иҳалалыз, зыбла гәыҭбаақәа разыз, ибжьыҵәҟьагьы хаарак-гәыкрак аҵан, иҿаԥшылара уааилаҳарын.
Ашлара назлалахьаз иԥаҵа карффаҷа ирҟәыдын, уи ауаҩ иҭынчшьа, иҟазшьа, итәашьа, игылашьа бзиа дудырбон.
Дызусҭахарыдашь? — сҿаԥхьа иаацәырҵуан азҵаара. Акоманда англыз бызшәалоуп ишыҟаиҵо. Акыс, уи ицу иҩыза-аҵаҩы дарабуп ада гәаанагара уоуам. Ҳаштурманцәа данглызуп ҳәоуп ишьақәыргыланы ишрымаз. Цәеижьыла, ҭеиҭыԥшла, ариабжьарак схыхны сызмоу Золак Заурҟан иԥшрақәа ихыскаауан, қәрала шәышықәсабжа дшеиҳамызгьы. Ус еиҳа иааигәаны санихәаԥш, дшанглызмыз аҟара нышьақәсыргылеит.
— Володиа, ҳлоцман ижәлоу удыруама? — снаиазцааит ахԥатәи аштурман.
— Абас ҳәа акәу џьысшьоит, аа, ана ажурнал иаҳзаными, — ҳҿынаҳхеит уахь.
«Абаза» — нанысхит иқәыз абӷьыц. Иҩысхалашеит схы-сҿы. Акы ҟәандаӡа сцәа-сжьы ааимнадеит, ашырҳәагьы сҿынасхеит. Аха, ных уажәы сиԥырхагахарым, ианааҭынчрахо ҳәа сҽаанкыланы, аканал иаваршәны амҩа ҟазҵоз снарылаԥшит.
Ҳлеиуан наҟ-ааҟ аԥслымӡ сакара иҟәаҟәаса ирылажьыз атанкқәа, аҳаирпланқәа, амашьынақәа, абзарбзанқәа уҳәа еиуеиԥшымыз аԥҽхақәа ҳрываланы.
Арӷьарахь аԥслымӡ хәқәа ԥшыхәырҭас иҟаҵаны ирықәтәаз ар, «ҳаи» уҳәар ишынаҵҟьара, еиқәных иԥшын. Иқәтәан, аканал иаваршәны, шәаԥыџьаԥы зқәыршәымыз асакара, рхагәҭа амра излакылнамҵәаз ааџьоушьартә.
Ана-ара абомбақәа иахьҭаԥырҽыз аканал аҭыӡқәа рычаԥара иаҿын аԥхӡы ныԥхьаҳәо.
— Сара Абаза иҟны апрактика сахысуеит, уажәы аканал ҿыц ааҳартиижьҭеи алоцманцәа зегьы арабцәоуп, — иҳәеит арԥыс шаҭлаҟьа ихы-иҿы ихалашо, лоцманцәас аҳәаанхыҵтәи иҟақәоу рацәаҩума ҳәа саниазҵаа.
— Аԥыхьа, 1967 шықәса аԥхынразы, Израильтәи агрессиа иахҟьаны аканал аркхаанӡа, араҟа амаҵ зуаз аҳәаанхыҵтәи алоцманцәа ракәын,—аиҳараҩык англиаа.
Абаза дҭынчӡа, — арӷьарахь аԥсҟы! Армарахь аԥсҟы! — ҳәа акоманда ҟаҵо дахьтәаз иааигәара сгылан еимгеимцарак ааҟалар снаиацәажәарц.
— Аа, аибашьра, аидыслара ӷәӷәа ахьымҩаԥысыз адәқәа руак, — ҳанхьеирԥшит зыхәшәбылфҩы еиқәымтәацыз, зыхәрақәа аартыз аԥслымӡ сакарахь.
— Ари акәым иџьашьатәу, уажәы иаарласны ҳармарахь иаацәырҵырц иҟоуп «ақалақь ԥсы», мамзаргьы «аԥсцәа рықалақь», — даақәԥсычҳаит инарҵаулаӡаны Абаза Шәлиман.
Ишиҳәаз еиԥш, иаацәырҵит ҿыки-бзыки ирзымҳәо ақалақь қьаԥҭа, аццышә ахыҩҩы. Игылоуп ақалақь Ель-Кантара, ԥсҭазаарада, еилаԥыххаа, алҩақ иаганы. Лаҳәабжьымзар изаҟаразаалак бжьык ықәыҩҩуам. Аԥсабара ашәы аҟәнуп, шаҟаҩ рыԥсҭазаара иалҵда араҟа. Ахаан гәнаҳара здымыз асабицәа, анацәа, аҿар, аҳәса, ахацәа — шаҟаҩы! Ари адгьыл ахаан иахашҭрыма агрессиа иазыннажьыз агәаҟра! Закәытә гәнаҳароузеи, закә гыгшәыгроузеи имҩаԥыргаз ари аҩыза згәаӷьыз!
О, шәиԥхьыӡ рыгымзааит ауаҩ шьа злам, ашьаӡа иазгәышьуа алаҳәа еиқәаҵәақәа!
Абаза сихәаԥшуеит, сихәаԥшуеит длаԥшықәҵаны. Иаргьы уи гәеимҭакәан дыҟам, ҳаихәаԥшуеит џьара акы ҳаиднакылозшәа. Ҳаихәаԥшуан еицәыӡыз аиҩызцәа, ма аишьцәа еилибакаарц рҭахны, гәрамгарыла ианеихәаԥшуа еиԥш.
— Фикри дудыруазар акәхап? — снаиазҵааит агрессиеи аибашьреи ҳашрылацәажәоз иаалырҟьаны.
— Дсымдыркәа, сашьа ду — саб иашьа! — иааџьашьаны, ибла ҭшаша ҭбаақәа иҩсыхәаирԥшыз исыдырҟацаланы, исҿаирԥхон акраамҭа.
— Уара дудыруама? — дсазҵааит иҽаамданы.
— Сара саԥсыуоуп...
— Ишԥа! — сажәа алгаха сымҭакәан, сааигәыдиҳәҳәалеит игылаз ауаҩы ҭоуӷан, аԥхыӡ далҵызшәа. Адық-дықҳәа еисуаз игәыҭбаа садырӷәӷәала сахьикыз, ԥхарак хааӡа сцәа-сжьы ианыруан.
— Ҳара ҳанду даԥсыуоуп, — ҿааиҭит далашыҩкӡаны, аха агәыԥшаара иҽамҭакәа иҽиҟажеит. Ҳҩызцәа ирҳәара рыздыруамызт, ирзеилкаауамызт рҿаԥхьа имҩаԥысуаз зыхҟьаз.
— Ашьа ахала аҽадыруеит, — игәырӷьара изнымкыло, снапы инапсыргәыҵа гәаҩақәа ирынҵаны ишьышьуан, ишьышьуан, раб бызшәала акы иҟәынд-ҟәындуан.
— Амарџьа, џьара ҳкыдшәымҟьан! — даахыхәмарит акаԥдан. Аха уи иабеидыруаз шаҟаџьара аԥсҭазаара ҳкыднаҟьахьоу, шаҟа ҟәара ҳхықәнажьлахьоу.
— Сара ацәқәырԥақәа зыхшыҩ рӡҩахьоу амшынуаҩ исзууазеи, аха Фикри аҵарауаҩ-ажурналист идыруеит ҳҭоурых. Уи иҵон, дашьҭан иара убас зыхраҭ шкәакәахаша Аазиз — апоет ду, ҵыԥх дҳаԥхагәышьеит.
— Арахь Египетҟа шәышԥақәнагалеи?
— Арахь Ҭырқәтәылантә ҳаанагеит, ҳмилаҭ ҳмырӡырц, ҳмилаҭ ахьӡ ҳажәлаҳтәит — Абаза.
— Ԥыҭҩык шәҟалару ҭӡыла?
— Хар ҳамам, жәа-нызқьҩык ҳнареиҳауп, зегьы ҳҽеидкыланы ҳаҟоуп, — иҳәеит Исмаил Шәлиман Абаза. — Амала, — иҳәеит уи дычча-ччо, — жәа-нызқьҩык ҳахьыҟоу, сараӡәк схы еилаганы аӡы схылт акәымзар, егьырҭ зегьы адгьыл иадҳәалоуп! — уи саргьы сарччеит.
— Ҩнуҵҟала, хатә ҭаацәала ушԥаҟоу?
— Ҳазшаз ишиҳәара! — иааҭиган иаасиркит патреҭк. — Ари сыԥҳа лоуп, ауниверситет дҭоуп, — длыхӡыӡо длылацәажәон, абыржәы дызну ақьаад днаныԥраарашәа зпатреҭ ску аӡӷаб гәкы-ԥшӡа. Уи инеицарсоу лхы-лҿы лхаччоит, инеициашоуп лԥынҵа, алаҳәахӡеиԥш лыхцәқәа ԥаны, руак лакьуа лаԥхьаҟа илықәԥсоуп. — Сԥа ҩажәи хԥа шықәса дырҭагылоуп, дынџьныруп. Сара ишубо, — дааԥышәырччан, — сахьубо сааихьеит, акыр шықәсқәа инеиԥынкыланы каԥданс аус зухьеит, — илақәа гәыкӡа даасыхәаԥшын, — адунеи ӡыс исыхьсмыршац ыҟам. Аҵыхәтәан, 21 шықәса инеиԥынкыланы, слоцмануп... Армарахь аԥсҟы! — аԥсҟы зкыз иахь днахьаԥшын. — Ус икыз!...
— Уажәшьҭа иаарласны ҳаиԥырҵуеит, ҳҳәаа ааигәахеит.
— Аканал нҵәарцу?
— Мап, мап. Алоцманцәа ҳҽаҳаԥсахуеит, — иҳәеит, ҳҿаԥхьа иаацәырҵыз ақалақь Исмаилиа далаԥшуа.
— Даара игәахәара дуны исзыҟалеит ҳаибадырра, ҳаицәажәара. Уааныжьра гәаӷьылацәоуп, аха ус иаԥуп аԥсҭазаараҿ. Сахьнеиуа исыргәырӷьап сашьцәа, сыуаажәлар. Ари ҳаибадырра, ҳаиашьара иадырганы аныҳәаҿа сыхьӡала иаладуркып. Ҳабацәа ражәа ишалоу еиԥш, ага бӷьыци ашьха бӷьыци еиқәшәоит ҳәа, издыруада аамҭала ҳкәакьахь аӡәыр шәықәнагалозар, — инеисыркит анаԥхьага.
Алоцман ҿыц дызманы иааиз акатер днақәтәеит, ицоз аӷба аҿаԥхьа имчыдаз ҳнапқәа ааимаҳхит. Сыԥшуан, акыраамҭа знапы ҟьо инеиуаз Шәлиман Абаза абомбақәеи абзырбзанқәеи идыркарахахьаз ақалақь хәахәа-жьахәа дналалаанӡа. Исмаилиа акырӡа еилаԥыххааз қалақьын, аха Ель-Кантара иузадкыломызт.
Аибашьра аамҭақәа ишьақәдырҟьақәаз, ажьакца гәымбылџьбараха аԥшәмара зызнауа, еихала-еихыҵуаз аихатәы цҳа ду ҳлавсын, ацәҳәыра ҳабжьаланы ҳашлеиуаз, афронт ахы иҭагылоушәа, амца картәаны, абульдозерқәеи амашьынақәеи, аԥслымӡ ҷыҷыра аарҳәны аилажьра иаҿын, рыбжьы хыҭҟьагаха. Зшьапқәа хырҟьаҟьа, зкалҭ ҭбаақәа зыҽрылаҳәаны, аԥслымӡ шыра илаз сахьрыхәаԥшуаз, аԥхӡы сықәнаҭәон. Иҟарҵои, аибашьра ашьҭақәа еимарыжьуама, ма уи иаҭынхаз аԥҽыхақәа еизыргома? Иагьабеизыргеи асҟатәи техника? Абар, лахьхьи Суецнӡа, ааҟтәирахь ахырӷәӷәарҭа ҳаракырақәа рҟынтәи Синаи аганахь, унапсыргәыҵа уаныԥшылоушәа, аҭәыц ықәыршәызар улаԥш иҵашәартә еимадыриашоит. Аканал армарахьтәи ахықә аҳаракырақәа бжьаԥҟа-бжьаԥҟаны, аӡы иамариашаны амҩақәа рычаԥара иаҿуп — «Амфибиа-танкқәа» рыбжьысырҭақәа. Ана-ара архәҭақәа ахьтәоу (Синаитәи
адгьылбжьахала аганахьала) ООН ар рбираҟқәа арсуп, ирхагылоуп апалаткақәа.
Аканал ахықә ықәырҭәааны иқәжьуп аӡаҵа иҭыргаз акатерқәа, апаромқәа уҳәа, иӡсози имӡсози аихалыхқәа. Анышәи ажьакцеи ирфаз атехника хырҳа-гарак алаӡамкәа, иаарыцҳаушьартә еилажьуп. Апроблема рацәа рҿаԥхьа ишьҭоуп арабцәа. Алоцман ишиҳәаз еиԥш, шьаҿақәак инаскьаны икылԥшуа итәоу Израильтәи ар-мпыҵахалаҩцәа рҿанаархо здыруада. Уи аҽазыҟаҵара, асҟатәи астратегиатә усурақәа рымҩаԥгара, аканал ареконструкциа азура — арҭбаара, арҵаулара... Арахь иҟәыбаса еилажьу ақалақьқәа...
— Уажәы аканал иҭысуа аӷбақәа 60 нызқь тонна иреиҳам, арахь афлот азҳара иаҿуп, — иҳәеит алоцман ҽыц, Абаза иҭыԥ аанызкылаз. — Уажәы изҿу ареконструкциаҿ излазгәаҭоу ала, 250 нызқь тонна инареиҳау асупертанкерқәа ҭысуа иалагоит. Уи уамашәа ибатәӡам, — иҳәеит уи, — ишыжәбо, иахьа, атехника ианаамҭоу, уамашәа ибатәу шәышықәса раԥхьа ижәбо ацәҳәыраҟны, хыҵакырҭак змаӡамкәа, амра каццеира ицәгыланы, аӡы иазгәышьуа, махәҿала мацара 173 километр акаршәра жны «Амҩа еҵәа» бжьызгаз роуп. Ииашоуп, 120 нызқьҩыкгьы рыԥсҭазаара иалнахит, аха иара ҟарҵеит.
Аканал аартра аҳаҭыр азы акомпозитор ду Верди идҵан амузыка аҩра. 1870 шыкәсазы, агәырӷьаратә аартра амш аҽны, раԥхьа араҟа инагӡан ииҩыз аопера «Аида». Уи инаркны, Карл Маркс ишазгәеиҭаз еиԥш, «Мрагыларахьтәи амҩа ду» — Суецтәи аканал ауаҩытәыҩса изы зтранспорт артериа хадақәа ируакны иҟоуп. Аха арабцәа — Египтаа акрырзалазма! Урҭ нышәжцәан, амҵқәа реиԥш, ржыгахәқәа ирхаԥсуан, анаҩс иалаҭхаџьуаз, знапаҿы иҟаз хазын.
1956 шықәсазы Египет апрезидент А. Насер аканал анационализациа шазухоз анрылеиҳәа, аимпериализм ишалшоз ашҳам аҟьеит, Суецтәи аканал иақәкны, раԥхьа 1956 шықәсазы, нас — 1967 азы.
Аимпериализм усҟан аҽзаҟьоз Суецтәи аканал анапаҿы аагара мацаразы акәмызт. Хықәкыс иамаз изызҳауаз амилаҭ-хақәиҭтәратә ҵысра ахәаҽра акәын.
Аҵыхәтәантәи Израильтәи агрессиа иахҟьаны, аканал ашьапы иқәҟьан аашықәса. Уи аҩнуҵҟала 18-20 миллиард доллар иреиҵам адунеитә економика иаиуз ахарџь.
Амра лҭагьалон, ахырӷәӷәарҭақәа аанкыланы итәаз ар ҳархыкәшаны, Суец ҳанынҭалоз. Аха иабаҟоу Суец ԥшӡа, Суец блахкыга. Игылоуп абла ахьҭоу умбо, ашәеиқәара аҿыкәкәа, ирыцҳахәха. Аҩнеихачаԥақәа, аулица ҭбаақәа еилаԥыххаа еилажьуп. Иабаҟоу ишәҭ-хышәҭха аӷбақәа здызкылоз абаӷәаза? Жәашықәсала ауаҩытәыҩса маҿа-маҿа иеиқәиҵоз, иеибаиркуаз, иаԥиҵоз зегьы мшқәак рыла иҟәыбаса инахысит...
Ақалақь ахы инаркны аҵыхәанынӡа, шамахамзар, хәрак зным, еибгоу хыбрак убом. Зны иҟәаш-ҟәашӡа, ишхан хьыҵәцарақәаз мҩашьо, рызҭыӡқәак цәышӡа, рызбжак абылра иашәны, ихыжәжәа-хыжәжәа еилагылоуп, рыҵаҟа еилабганы еилажьу ахаҳә-мҿыхә узрылымсуа.
Араҟа Асовет жәлар иҟарҵаз ацхыраара, Асоветтә арратә мшынтә флот имҩаԥнагаз аџьаус, иаанарԥшыз афырхаҵара атәы аҳәара уадаҩуп. Ашоура бааԥсы, аҳауа хьанҭа агәхьаа мкыкәа, инарыгӡеит аканал арыцқьараҟны хадара злаз, зегьреиҳа иџьабааз, ишәарҭаз аус. Шаҟа мина еиҵыхтәыз, иҭыгатәыз!
Ҳааскьазгаз аҩызцәа Суец иныжьны ҳлеиуан, иара Суецтәи аҟәҵәа ҳабжьаланы. Амра ашьха цәҩажьқәа инрывалеит. Еилашәшәыцыԥхьаӡа наҟ-ааҟ аԥшаҳәақәа ссиршәақәа иԥшӡахон, еиҳараӡак Синаитәи аганахьала. Ажәҩан иалалон афакелқәа рымцабз –анефттә трубақәа афы рыҭҟьон. Уахьыԥшлак — афакелқәа, афакелқәа. Адәы мацара? Мап. арахь аӡы иҭалахьеит анефтҭгага вышкақәа. Аусура еилашуеит, ирхагьежьуеит авертолиотқәа. Ирыԥсахуеит аусуцәа. Ирзааргоит рыфатә-рыжәтә.
Абар, Суеци Акабеи рҟәыҵәақәа ирыбжьакнаҳаз Синаитәи адгьылбжьахабжа акалҭ. Аиқәа анапқәа реиԥш, наҟ-ааҟ арҭ аҩҟәыҵәак зхагылаз Амшын Ҟаԥшь ахәдапара ҳалкылшәан, аӡыблара ҳналалеит. Аха Индиаҟа Африкала ҳахыкәшаны ҳцозар аасҭа, ҽнакала ҳазҭысыз аканал ҳамҩа аркьаҿит 7.630 мшынтә миль.
Ҳлеиуеит нҵәара зқәым ацәҳәыра ҟьантаз ибжьацалоу Амшын Ҟаԥшь ҳхыланы. Иабаҟоу аҟаԥшьыра? Аҳауа ҭахәаҽра уԥсы ухнахып. Ари аҩыза ашоура макьана сақәымшәацт. Наҟ-ааҟ акьатеилашәеиԥш Африкеи Азиеи рыцәҳәыра шкәаӷьазра ибжьоу амшын амца иахакнаҳау ақәаӡы иаҩызоуп. Аԥсыӡқәаҵәҟьа ҭахәаҽуазар акәхап, атрым-срымҳәа иҭыԥоит. Урҭ инырхыкәласуа ирышьҭоуп аԥсаатә. Амра цәыҟаԥшьӡа, унапы еиҵухыр иаанукылап! Ухаҵоуп уцәгылозар. Иҭашаҟәоу адунеи амца шыра ҳашԥалашәеи! Иаҳауеи ԥшак, изаҟаразаалак ҳауак наҵысындаз! Абылратә насосқәа аус руеит, амшынтә ӡыршәрақәа ҟаҵаны, аӷба ҳарԥсаҳәоит. Амшынӡ иагьа ишызаргьы — иӡыми. Издыруада ҳаԥсы еивнагар, ҳаҵалеит уи аӡыршәра шаҳә-шаҳәо.
Ахазына, аха ушаҵагылоу уаҵагылазароуп, уааҵыҵыр, аџьыкац улнаҳәоит иҟәашӡа, уцәа-ужьы кылҵәо. Акаиута аҩнуҵҟа узыҩнагылом, афрына иҭарӡыз акәҷышь еиԥш, уҩхахьхьала уҩнаҷиоит, ашәқәа, ахышәқәа шаартугьы. Ацәа абаҟоу, аиарҭа узылаиома! Ацәылашамҭазы икара-уараха аӷба амҵәыжәҩақәа зыҽрыҵакны ицәаз ауаа, зыбз ҩкылзырҳәҳәаз амра иҵнарҟьан, еибарыҩуеит...
Иаарту хыӷәрак уахынла унықәиап ҳәа уҟоу. Аӡыжь уалаҳазшәа — аӡаӡа тҟәа-тҟәо — иҭахәаҽу аҳауа анаҩс! Изашьҭоузеи «Амшын ҟаԥшь» ҳәа? Схаҿы исзаагомызт.
— Уигьы убарц уҟоуп,—даахәмарит ажәытә каԥдан, ҳнаставник Андреи Александр-иԥа. — Аха иумбар иаҳа еиӷьуп, — нациҵеит уи.
— Ари еицәоу даҽак избараны иҟоузеи?!
— Ҳыҳ! — дааԥышәырччеит Ивашьченко. Акрыфара
усгьы изгәаԥходаз. Ӡыхьк сыӷрысны ицондаз, уаҳа акгьы сҭахымызт. Аха ари ашоураха, аӡыхь уаӷоу ижәит. Ачаи, ачаи, дырҩегьых ачаи. Ачаи зыԥсоу уажәоуп ианыздыр!
Ус ԥшак ааҿалеит. Акыр иԥша шаҟәоуп, аха издыруада шьҭа акгьы ҳмыхьыр. Уаҳа умԥсыхт. Аҿаанахеит афырҭын, абыб шьҭырббы, ублақәа узаамыртуа, уԥсыԥ узламга-ҩамго. Абар, амықәшәатә. Ариабжьарак акурорт аҟны ҳаҟазаарын. Адәахьы уздәылҵуам, аҩнуҵҟа узыҩналом. Ацәҳәыра ԥслымӡра зегьы шьҭҳәаны ихоуп. Аиллиуминаторқәа аумыркыр амықәшәатә, иауркыр ахырзаман. Абар, аԥсабара ахазынарақәа зегьы! Угәырӷьала! Ари аҩыза есымша иубом, зегьы ираҭәашьам... Аԥшатлакә еиқәтәоит, «оҳ, гәышьа» ҳәа ҳаҩдәылҵзар, иааҳакәыршаны адунеи зегьы ҟаԥшьуп, иаабац, ҳазхыз амшын абаҟоу. Аӡәи-аӡәи ҳџьеибашьоит, аӡлагара ҳааҭыҵызшәа, мамзаргьы акарнавал ҳамазшәа, агрим иаҳҿоу соуп зҳәо ҟаза дук ус изыҟаҵом! Акаиута усгьы сзыҩналомызт, ԥшак ахьааиуаз мҵәыжәҩак сыҽныҵакны снышьҭалеит. Аҳауа сызхомызт, схәаҽуан, аԥша шааиуазгьы. Аԥхыӡ-баа сгәыдыҳәҳәало сшынаҳәы-ааҳәуаз, сшыгәаҭеиуаз ацәа сынҭанагалеит. Амцәадара иаргәаҟхьаз сылацәа шынеихьысшьыз, ԥхыӡ пылҳаҭк сынҭанагалоны, аӡәы кәасҭӷак сылахь инадирӷәӷәалазшәа, сылахь акы инкылнаблааит. Аарлаҳәа сылацәақәа ааихысхзар, амшын аҩаӡараҿ игьежьӡа, ицыҩцыҩуа иҩцәырҵыз амра ҟаԥшь ду сылахь кылкааны иадцеилон.
Иара амра иақәкны илеиуаз «Поти» аԥынҵахь снаԥшызар, амҵәышә аҵа еиԥш еимахәахәахьан Амшын Ҟаԥшь. Минутқәак рышьҭахь Баб-ель-Мандебсктәи абжьысырҭа, мамзаргьы, араатәи алегенда излаҳәо ала, «Алаӷырӡ бжьысырҭа» ҳлыбжьалеит.
— Оҳ, гәышьа, уигьы акы, — сҳәан снатәеит, Индиатәи аокеан ицәырнагараны иҟоу сазхәыцуа. Аха ахәыцха самраӡакәа, аршәаа иасуа, ацәқәырԥақәа еиларҵәиуа, иаахылеит афырҭын. Скаиута зеть хыла-гәыла иеилан. Ашоура хҽызааит, егьирахь иҳахьрызеи ҳәа, ашоура зхы аршаҟәахьаз, схы ҭууа, сныхәнаны ахсаала снахәаԥшызар, Сомали ааныжьны, адгьылбжьаха Абдель-Кури шыҟоу ҳнеиуан. Ҳнаскьа-цыԥхьаӡа ацәқәырԥақәа шьҭыҵуан, аԥша аҽаҟьон.
Аӷба ааҳәрым ҳәа «Ацынҵәарах» аашьҭхны снықәиеит. Шәҟәи, шкафи, креслои, ҟәардәи зегьы еилаҳахьан, ҵәыцеи чанахи усгьы раԥхьатәи «аҭаҷкәым» иагахьан. Зегьреиҳа ирӷәӷәаны икыдчаԥалаз ҳәа сзықәгәыӷуаз архьшәашәага кыдҩырны иаауеит, аха сыла шааԥшуа сашьуеит! Ателевизори арадиодкылагеи заа илеихьан. Иџьоушьаша, зегь ҵаҟа ианеилаҳа, ишынҵәоз рбазшәа, рҽеиларԥсны, рҽеибаркны ишьҭан. Амала, иахьоуп агәра анызга «ахаҭабзиара адырга» змаз ателевизор иаԥсаҵәҟьаны ишаҭаз. Уи зкыдчаԥалаз аҭӡы ажьы ҭжәаны, ишьҭҟьаны аӷьеҩҳәа ианкаҳа, аекран ԥжәар, амашәыр ҟанаҵон. Хыхь иакәыршаз афанера ԥҽит акәымзар, уаҳа акгьы амыхьит, закә насыԥузеи!..
— Палубнои команде, аврал!
— Палубнои команде, аврал! — иааҭаҩит зҽеиқәырханы аҭӡы икыдырҟацалаз арепродуктор. Ҳаи ҳәа сҩаҵҟьан, наҟтәирахьтәи акаиута сныҩнаххуаны, сшьапы сықәгылаӡамшәа сышьҭҟьан, еилажьыз сыҩрылаҳаит, сзынҟьара умбар ҳәа саушәоз. Адәахьы иҵәаа-ҵәаауаз аԥшатлакәи, аӡӷьы иаанахәаз ақды еиԥш ихыз аӷбеи, арахь ачаландар инрышьклаҳауа Африка иқәу Заурҟани уҳәа сахьыҟоу-сахьану сзымдыруа сшышьҭаз, апҟаҩҳәа аҭӡы иҩагәыдлаз ацәқәырԥа, иаартыз аиллиуминаторқәа иҩыркылууаан, ацыԥхьқәа ҩсҿанаҟьеит. Убасҟаноуп сызлаз ашәиқәара салҵны санҩықәтәа. Аныҟәара иалагаз аҳәыс ԥшқа еиԥш, сгыргыруа сыҩдәылҵит.
Аӷба убасҟак иҟәарҽаруан, санхәыҷыз уаргьалакгьы усҟак самыршәцызт. Абагьыр сҽаларԥс икны слаԥшызар, сыбла иабо сызхамҵо, ирҳаз асар реиԥш еижәыланы, зшәаҟьа харчыла иааиуаз ацәқәырԥақәеи аматросцәеи бӷарҵахьы еибакны, аиқәԥара иаҿын. Иаҿын аокеан иахәланарӡырц зыбжеиҳарак зымнажәахьаз аихатәы кьыба (атрап) аиқәырхара. Еиқәԥаҵәҟьон хыцәнмырха, ирнаҭомызт. Аидаратә палуба злахыркыз абжа аӡы иагахьан. Алаапк еиԥш зшәах ҟәашқәа зҿачы зҽықәзыжьуаз ацәқәырԥақәа аматросцәа уажәы-уажәы ршьапы инықәырҟьон, аха ирымӷаз аиқәырхага-хыхьчагатә маҟақәа иааныркылон, ишәахԥсараха наҟ инарыҵабаанӡа. Ари аидыслараҿы аиааира згаз аматросцәа халеит ацҳахь, аӡыԥсы рхьыкәкәа. Ари збаз аокеан хагахан, аҵыхәтәантәи зымҩа ианыз «Поти», «сара иусырбап» аҳәозшәа, иҟьо иаманы инхылеит. «Саргьы ӡаҩам сызҭиааз, сымариа убаз џьумшьан, сыҽусҭом» ҳәа «Поти» анаатә, ацәқәарԥақәа ԥуа инеиуан, арахь аҵәыршы ула ихкылазар иубомызт. Снықәиеит скаруаҭ, аганқәа сыҽрыларԥс икны, Заурҟан иажәабжь гәыҭшьаагақәа срызхәыцуа. Ус афырҭыни аҵх лашәи ирылыҩуаз ҵәаабжьык гәыҭшьаагаха иаагеит. Иҵәаа-ҵәаауан афырҭын зыԥсеиқәырхагаз амшын ԥсаатә (буревестник). Акраамҭа аокеан аибафеибагара абжьы алыҩуан...
Сара даҽа дунеик саланагалахьан. Сыҟан сыԥсҭазаара, сыбзиабара зегьы зыдҳәалоу, аха исцәыхарахаз сҳаблаҿ Гарԥ.
...Сан афыр-фыр дхахо, ҳра ду ашәшьыра дыҵатәан. Ашьыбжьон ашоураха ӡыхьк лҭахымкәа дыҟам ҳәа, ҳаӡхахьы сҿынасхеит, сеирыӡ аашьҭыхны. Икәеикәеиуа сназхагылаз ҳӡыхь кәапеила иаатаны, ҿамҩақәак хьшәашәаӡа иналбааздарц снеилаҳаит. Аха, лылымкаа аасгәахәын, азна таны ашаца-шацаҳәа сҿаасхеит. Лааигәара сааиуаны снышьацәхныслан, ҿыцха сналымҵаҳаит. Кылт-кылт-кылтҳәа аирыӡ ахәдапа зыҽкыларчны зҿылазхаз аӡы хьшәашәаӡа илсыҵалеит.
— Унан, уан иԥсыша, — сан дныҩныҵәааит.
— Бымшәан, сан, — сҩеихеит.
Сааҿыхазар, сангьы аирыӡгьы умбара, ҳаҩны-ҳашҭа абаҟаху, зҽыҩназыжьыз ацәқәырԥа сыҵакьасо ҵаҟа сышьҭан.
Игәырԥшаагаз сыԥхыӡ егьырҭ ахьаақәа сханаршҭуан. Сыбла ихгылан аҵыхәтәаны, арахь амҩа сықәлаанӡа, Гарԥ снеира. Уа сан дызмадаз анышә снапы нықәсшьит. Сылаӷырӡ анышә хьшәашәа кылнаблаауан, наунагӡа ҳаиҟәызҭхааз анышә. Закә рыцҳароузеи, закә гәаҟроузеи исԥеиԥшыз...
Сан лнышәынҭра ааныжьны, сыҩҭалеит ҳашҭа ҭбаа-ҭыцә. Акраамҭа сықәтәан аҵәа ду аҵаҟа игылоу саб итәарҭа. Схәыҷы аахыс сыбла зышьцылаз атәарҭа. Агәара, аҩнқәа гәыблыла срыхәаԥшуан, исыздырҵысуан ахәыцрақәа. Сгәы ҵәыуон... Аӡәы изхаҵарыма, лаҟтәирахь зызқәа ҭыԥ ылызхыз, аамҭала ашҭа ҳамкуа ҳахьҭаз, уажәы ԥсҭазаарак ыҟам ҳәа. Хыхь абарҵан зыҭрақәа ҳау ажәҵарақәа реиԥш, зегьы ҳанхыԥраа ҳашԥацеи!.. Схьагәгәа, ашҭа сҭыҵны сҿыласхеит, гәылеи-злеи — зыԥсы ҭоу аӡәгьы илакыҵа сныҵамԥшӡакәа. Слеиуан аамҭала аҿҿаҳәа ацәуардынқәа рыла ажь еиқәаҵәа зҵыргалоз абаҳча сыҵаланы. Снеиуан ажыци амӷи насыцрыхо. Сыццакуан, сахьыццакуаз схаҭа исыздыруамызт. Исзыԥшын адунеи — адгьыл харахь ацара.
...Аршәаа иасуан аԥшатлакә. Ацәқәырԥақәа кшон рыбжьы цәыршәагаха. Издыруада «Поти» аҵыхәтәантәи амҩа иангылаҵәҟьазар. Ашара абаҟоу. Аԥсабара амамеиқәара ахатәоуп. Иҳантеиуа скаиута иҩнатәаз алашьцара инагәылаҷҷеит ацәашьы. Снадтәалеит сҩыга стол, аҵкар сарма нап наларԥсны. Уажәы-уажәы кәакьк ахьынтә даҽа кәакьк ахь скыдҳалон, хынкылашьа змам аҽура бааԥс иақәтәоу сиҩызаха. «Скәадыр» сҽахакны сахатәан, асаара сҽыламышьҭуа. Сгәы иҵәыуоз аҽардон. Аацәылашеит, сҩагылеит схы-сгәы еилыкка, сласӡа. Алаӷырӡ зхьыжжуаз абӷьыц цәажәон:
Издыруада ацәа сҽасҭар,
Сгәы ҟазҵаша ԥхыӡ хаак збар,
Џьара гәахәа лашак снаҭар...
Сыркит аџьныш сеилаԥах!..
Арҵәаа-сырҵәаа ҳәа еибарҳәҳәо,
Ашәҭқәа срылԥаа срыма ицон.
Сышьҭахь сымҩақәа нанызхуаз
Ацәқәырԥақәа насхатәон!..
— Нан дабажәгои? —
сан лыбжьы хаа
Џьанаҭ бжьушәа
слымҳа инҭаст.
— Имҩа ылихт,
имҩа ҭӷәыхаа
Дануп, дишьҭам аӡәгьы цас...
Сан дыгәжәажәон:
ҳрыцҳашәшьароуп,
Сыҷкәын, сышҟа сышҟа даажәг!
— Уаҟа иҭыԥым, бымгәырҩароуп, —
Илдырҳәомызт уи ажәак!
Иаалыкәыршан ашәҭқәа ҿыхон,
Лылабжышқәа нархьыкәкәон,
«Гәнаҳа идым...» ҳәа еицырҳәон,
Арахь ацәқәырԥ сҭадырхон...
Ацәа саалҵит, сгәы хьоухьоууа,
Аҭра иҭыԥо, иҭыҵны ицон,
Амрахәага хаа сҿахәмруа,
Сылабжышқәа сҿанарбон...
Саԥхьон, сеиҭаԥхьон. Амра ԥхашьаԥхаҵо аокеан иаваланы иҩеиуан, амра зхы ақәкны инеиуаз «Поти» иара шыцәоу иахьӡар хәа ишәозшәа. Аокеан гәрым-чрымуан, агәыԥжәара ду иамаз аҟажарц аҭахны. Дара раҵкыс мыч зманы икылсыз џьаршьазшәа, аӷламқәа, аӷба рҽагәыдрыжьлома уҳәартә, рӡыршәра фонтанха аӷба иаваӡсо ицон. Амра иԥхаз, иаатыз аԥсабара иеигәырӷьаны акәзу, мамзаргьы арҭ амшын думбеиқәа ирбаз рзы акәу, аԥсыӡ ԥырқәа наҟ-ааҟ ицәыҵԥраауан. Аха аӷламқәа урҭ закәызеи ҳәа иааҳәынгьы ирызхьаԥшуамызт. Урҭ иссацәаз ԥҵамҭақәан, акулақәа шеибгоу изыӷразгәоз рзы. Ус, ахы заахаз агыгшәыг
еиԥш, ӷламк хәаазааит. Иҟалеишь, ажәланҵәеит, ҳәа ҳшыԥшуаз, анаӡараҿ ижәҩан еимҟьараха, аӡыжәпара ааимҟьеит... Аԥсыӡ-аҳәа иаԥыхьашәаз аҿаҵахәы иавсуамызт, иоуман... Уажә уи аҳәа аӷлам ахь имҩаннаҵеит... Иаалырҟьаны иҟалаз ахҭысеилыргаҩцәа-адельфинқәа ахьышәҭ-сышәҭҳәа иаакылҟьеит... Урҭ ҳара ҳҿаԥхьа еиуеиԥшым ақәгыларақәа мҩаԥыргон, иҟалаз атрагедиа акомедиа алхны...
— Уаа шьыжьбзиа. Ажәабжь ҿыц уаҳарц уҭахӡами? — иаагеит Едуард Иван-иԥа ибжьы лахҿыхӡа, избац иакәӡамкәа.
— Уаа бзиара збаша! Исҭахымкәа! — иацтәи ҳаидыслара алыҵшәа сгәарԥханы снеиԥылеит. Иаасиркит ҳусбарҭа аҟнытәи иааз арадиограмма. Иаҳәарызеишь ҳәа сыццакы-ццакуа санԥшылазар, уи иаҳәон «Поти» Сахалинҟа адәықәҵара аҿҳәара ахырԥоуп ҳәа.
Абажәхара иаҿу аҵла ыҵыҩрны аӡыжь иахьалажьу ахҿарах анахылҵуа еиԥш, иаацәырҵит зпальма рықәцәқәа қымфафыл-қымфафылӡа изықәгыланы, аокеан иаларшәу Миникои — апроказа чымазара бааԥс адгьылбжьаха.
Аҵх каууа еилган, адәахьы ҳтәаны акинофильм ҳахәаԥшуан. Ус, ажәҩан ахь схы ҩышьҭысхызар, амза гәылҭәаа шеишеиуа сылаԥш надхалеит.
— Уԥши, амза амацәаз ахы ишҭацалоу, — дыҩхьасырԥшит исыватәаз Андреи Александр-иԥа.
— О, ҳаԥхьаҟа еиҭах ациклон ҳалашәоит, — иҳәеит, дааџьоушьартә уамашәақәа иԥшӡаз амза даҵаԥшуа.
Уи ашьҭахь акраамҭа адәахьы стәаны сазыԥшуан ажәҩан. Аԥҭақәа кәыжә-кәыжә ажәҩан еимдырҟьон. Ус, ҳазваз Цеилон, рҽынеиларҵәаны, инахатәеит ишәеиқәараха. Иҭагәыргәыруан, аҵықь-аҵықьҳәа ахысыбжьқәа гон. Аҽыԥ-аҽыԥҳәа ажәҩан акалҭ иаԥыражьыз аԥҭеиқәара иналҟьон амацәыс ҵыры-ҵыруа. Цеилон ажәҩан бганы, ақәа леиуеит. Иаҳауеи, қәак ҭынч иҳазлеир, қәаӡык еизаҳамгарыз.
Ацәыкәбарқәа реизгарҭа иахьа идырхиеит. Аха, цас иауашәа, иааҳакәыршаны икыдхаҽа илеиуеит. Абар ҳӡы анҵәара иаҿуп, даараӡа хаиҷаҳаны ишнаҳхуагьы. Акыс, Мадрас аӡы шәақәымгәыӷын ҳәа адырра ҳарҭеит. Ӡыда иҟаҳҵараны иҟоуи! Иҳамҩатәны уаҳа нкыдгыларҭак ыҟам.
Сышхәыцуаз, ацәа сынҭанагалеит. Аӷба азна ачарыц ҟаҵаны Гарԥ ҳгәара сынҭалахт, сыԥсы неиҭаскырц. Ашҭа инҭаргыланы, амаҵурҭаҿ, саб дахьышьҭалоз снышьҭалеит. Ашырԥазы саныҩагыла, наҟтәирахь аԥсуа мца абысҭа уны иахакнаҳан, сан ашҭа рыцқьо дҭан. Дааҩнашылеит ахәыҷы, сшааз лыздырӡомызт, санылба лҽаасгәыдлыршәлеит дгәырӷьаны, длышьҭысхуаны, ашә даалагылеит сан, аха слырԥхашьар ҳәа дшәаны, ахьышәҭҳәа днахынҳәит.
— Мама лгәы бзиам, хыхь дышьҭоуп, — даҿын ахәыҷы аҷҷаҳәа ацәажәара.
— Нан, иагьа кәты бзааӡозаргьы иааӡала, урҭ рхәы ачарыц шаҟа бҭаху сара ибысҭап! — слышьҭаланы сыҩдәылҵын, иналықәсыргеит сыбжьы, сан лгәы ныҟасҵарц.
— О, шәан ишәыкәхшоу! Уаламкьысын аҳәынҭқар имал! Акәытқәа зласааӡара мачхәума, — насаҭалкит деихаччо.
Ус аҿаҩҳәа аӷба злақәҿаҳәаз ашаха наԥҵәеит. Ҳаи ҳәа сҩаҵҟьеит. Аԥырсал зыцраҳәаз аҳәагәыжь ҭагәыргәыруа, аԥырсал аманы илеиуан, ҳгылан Мадрас ҳалаԥшуа, асқьала ҭацәаанӡа ҳәа. Ашара маҷк агын. Сеиҭанықәиеит.
Ҳац-ҳац-ҳац ҳәа, иааигәаӡаны, хәыҷқәак рыбжьы алашьцара иалыҩны игоит. Изакәи мшәан, ԥхыӡу лабҿабоу? Уажәшьҭа иԥхыӡугьы иԥхыӡымгьы сцәеилаго салагеит. Игоит аҭамӷьарбжьы — ашәаҳәара, акәашара. Саадәылҵзар — аконцерт! Қыдсақәак еидҿаҳәаланы иақәгылоуп ԥшьҩыкҟа ахәыҷқәа, ҳаӷбаҟны иааиз. Аҟәацаҳәа еинҟьаны, акәашара иаҿуп — аԥара ҳашәҭ, аԥара ҳәа еибарҳәҳәо. Жәиԥшьҟа шықәса
зхыҵуа ӡӷаб цәылдыз-цәабаак дрылагылоуп, знацәа назырҵысрыдашь ҳәа лыбла ҭашәашәақәа ыршаҟь-шаҟьо. Ақыдсақәа рхаҿы иқәтәаз, раб иакәхап, даҽа ԥсҭазааран дызҭаз. Рызегьы, шамахамзар, ихтыз рцәа-ржьы зыԥштәы еиҭазкхьоу аџьазтә статуиақәа иреиԥшын.
Ашара иаҿын. Ҳрыманы абаӷәаза иҭалон. Мшәан, сыла сажьауоу, изакәи? Излааиз, ианааиз ҳамбаӡакәа, алаҳәақәа ҳаӷба еимырдоит. Аполициа реиԥш, цәыӡда иԥшаауеит, аха ишԥа! Ашыжә-сыжәҳәа ианувҟьо унарԥырымҵыр, иусып ҳаӷеиҭа, улақәа ҭырхып. Шәык аартны иахьырбаз ахьышәҭҳәа иныҩналоит, ишәом, ирҳауам. Ашә аркызар — ахышә. Изакә рыцҳароузеи! Ма рыбжьы дыргондаз, рыԥсы ӡаны, еимдоит аԥсаатә еиқәаҵәақәа. Дара рыда даҽа ԥсаатәк ыҟам. Иааԥсазар акәхап, ара-ана инықәтәеит иҿажәкуа, иҳашқь-ԥышқьуа, ашәы рхьыкәкәа, рымҵәыжәҩақәа хьыр-вырӡа ирхьнырҳаланы. Ус, ртәык ҳакәызшәа, мамзаргьы ҳдыршәарц рҭахызу — рҽеимарӷәӷәа аҟырра иналагеит, аха ишԥа?! Ркьатеиқәа рыӷраԥыҵәҵәап уҳәап!
Адгьыл анықәгылара ҳазгәышьуа, ҳналбааит амшын иаркарахахьаз ауаа. Сналагылеит ахаан сыла иабап ҳәа сыззыҟамыз ахлымӡаах еиқәаҵәа. Ариабжьарак Зоурҟан Золак исзеиҭеиҳәаз жәларык ргәаҟра закәи! Иахьа, акосмос ианашәышықәсоу, ауаҩытәыҩса ихшыҩ, идырра, ихәыцра аамҭа иаԥыҩланы, анаука-техникатә револиуциа аныҿио ашәышықәсазы, ари аҩыза игәыҭшьаагоу агәаҟра, арыцҳара абаанагеи? Мап, мап! Араҟа ус иаалырҟьаны аԥсабара иампыҵҟьаз машәырк акәхап. Ҳналалеит наҟ ақалақь агәыжәпара, ҩ-миллионҩыки бжаки зланхо Мадрас. Ҳагәылалацыԥхьаӡа амықәшәатә, ахырзаман. Ашьапыргыларҭа умоуа, иҳәынтаԥс-ҳәынтаԥсӡа аулицақәа ирныԥсалоуп асабицәа, ахәыҷқәа, рыгәқәа ларха-ҩарха ирыниалоуп урҭ амҩақәа аҳәса, ахацәа. Аҟьамсар, агәамсам, аҵифҩы ухлахаҵ аргьежьып — ауац иаганы. Зыԥсҭазаара иалҵыз ахәылԥаз ауп ианрылырго, аха уажәазы иузеилыргом ицәоу,
иԥсу... Ҳазрылҵуам, еилашыкьуеит ақалакь. Еилыхоит авелорикшақәа, амашьынақәа, ацәуардынқәа, ауаа зҵаҳәоу атачкақәа, хкыс иумбара иарбану! Зегьы ццакуеит, аӡын кәыбырқәа реиԥш иҩахь-ҩахьӡа. Ажәқәеи акамбашьқәеи руац рыцрытта аулицақәа ирнуп, инрывалалак нарымҵахырхәоит... Урҭ ахақәиҭра рымоуп, ирфо рԥыхьашәагәышьар. Араҟа анцәахәқәа рацәаӡоуп. Зыԥсы ҭоу зегьы нцәахәык-нцәахәык рымоуп. Уи — лоума, жәума, маамынума, маҭума, ҟызума, хаҳәума, лабоума — досу иалхны имоу иара изы инцәоуп, агәра игоит, дашьапкуеит. Ашьапкырҭақәа — ушьаҿа ахьынеихухлак. Аԥсра иаҿугьы днабылгьар, ашьапкырҭа днаԥыраҳауеит.
Ауахәамақәа гылоуп уахьынаҵыслак! Уахь зыԥсы ззыҩнагалаз, ршьапқәа еишьклаԥсаны иҩнатәоуп, рыԥсы аарылышәшәаанӡа анцәа иашьапкуа.
Аџьаамақәа, ауахәамақәа рыхиоуп ауаҩытәыҩса инапы иҟанаҵеит узымҳәартә. Аџьаамақәа рхыбра хыгьежьқәа ҟаҵоуп архитектуратә нсамбылькны, шаҟа скульптуратә хкы еилачаԥоу, шаҟа сахьа хкы еиласоу удмыршанхарцу! Абас еиԥш абаҩхатәра ду змоу ажәлар зҭагылоу атрагедиа иҭагылартә рнагара зылшаз иарбан мчу, дарбан ԥсцәаҳау?
Уахьынаҵыслак ахәыҷқәа ҳәаҟьа-ҳәаҟьаӡа инухьынҳалоит, рнапы наумҵакуа. Урҭ рыбла гәыкқәа ҭырхаха иуыцкласуа, унапы иахьынҳало, амла ишакуа удырдырырц рымгәацәа ҳәаҟьақәа аҷаԥс-аҷаԥсҳәа рнап ҩахьқәа рынҟьо иудгьежьылоит, иудхынҳәылоит ирыцҳахәха. Уааи, рахәи, транспорти, арма-ӷьырма еивысуа, аулицақәа иԥсаҟыԥсаҵәуа ирнуп, еинҟьом-еинԥом, зегьы мчыдаха игииуа ишеилоугьы. Зегьы аулицақәа ирнуп, атротуар уанызҵода! Уаҟа ашьапыргыларҭа абаҟоу — аҭаацәарақәа ирынхарҭоуп, ирыԥсшьарҭоуп. Иреиӷьу анхаҩы — излыхзаалак қьалак унхәыҵалартә аҭӡы иззадҟаҵалаз! Аулицақәа рҟны знык зҭыԥ ззылхыз длықәԥсаанӡа дантәалазароуп, дҩагылар ицәыӡуеит.
Иналаршә-ааларшәны аулицақәа рҟны иубоит ашәыр, ахаамыхаақәа рыҭицәа. Ажь еиқәаҵәа (аҳардан), абанан, ананас, атама ықәжьын амҵ рхыкәласуа. Аха абасҟаҩык млашьы-млагаҩцәа ахьыҟоу, аӡәы акы мҵеирсуа сымбеит. Амца зылҟьо атропикатә қалақь уалахәаҽып, ҿамҩак аӡы уԥыхьашәом. Аха ана-ара акиоскқәа рҟны иҟоуп пепси-кола, ашәырӡқәа, угәы илбаауазар. Уимоу, ашьақарӡы уҭахызар? Ишубо ашьақар хәҵәқәа ааиларҟьацны, аӡы аарылырхуеит. Изыбжьадырҟьацуеи изҭарҭәои умбозар — здаҟам арыжәтә...
Уажәоуп зыцқәа еихырԥхьа аулицақәа ирныԥсалаз ауаа ирхашәарыцоз алаҳәақәа зыргәаҟуаз аныздыр. Урҭ «анхацәа» рыҟәџьалқәа, рыԥҳалқәа ирҭалон. Аӡы, аӡы, аӡы! Иԥсуан иҿажәкны, ишабаны. Егьырҭ апроблемақәа маҷызшәа, араҟа аӡыдара иреицәоу ԥсхыхганы ирзыҟоуп. Ахәыҷқәа реиԥш адуқәа аҳәара ԥхаршьоит, аха џьара акы уаадырхәашашәа, ишакәхалак акы зларуҭаша иашьҭалоит. Аиҳараӡак, арикшарныҟәаҩцәа унарга-ааргарц ухыхра иалагоит. Аӡәы уиқәтәаны ақалақь узлалаларызеи! Шаҟа рцәымӷра, ргәаӷ шьҭысхуаз иҵаку ананамга иқәтәаны илеиҩеиуаз агәымбылџьбарақәа сахьрыхәаԥшуаз. Шаҟа исахьа ҿаасҭоузеи! Аиҳараӡак урҭ анеилаӡо, ианеилахәҳахәҭуа.
Иаҳауеи, џьара шәаԥыџьаԥк аҵаҟа анатәара, аԥсеиҭакра! Сшьапы сзықәгылом, сааԥсеит.
Аа, ашәаԥыџьаԥ иаҵәара ахьаацәырҵыз. Ҳҿынаҳхеит уахь, аԥсҭазаара хазгәышьуа, агәыӷра ҳаманы. Уи абаҳчара аҭалара мариазар, асҟаҩык цәҳәы, аулицақәа ирныԥсалоу, уахь иҵамзаауази ҳәа сгәы иҭамшәакәа, ҳнавалазар аихатә гәара аҵыс захыԥраауам. Иҭагылан қьырмыт ҟаԥшьыла ичаԥаз ҩнык, ахы-аҵыхәа улаԥш ахьымӡо, ашәаԥыџьаԥ ахашьшьы.
Аӡбарҭа ахыбра. Уи аусӡбарҭахь иҩналараны иҟоу ракәхап зԥеиԥш еилызкаарц наҟтәирахьшәа «афилософ-адырҩы» икәшаны итәоу ауаа. Уи имҵоу ашәҟәы чаҟәақәа рыбӷьыцқәа еиқәаҵәахахьеит ибыбышхахьеит.
Ахәылԥазы сыԥсы сыманы сҭыԥахь саныхынҳә, акраамҭа асахьа гәыҭшьаагақәа сыбла ихыҵуамызт. Шьыбжьхьафан, ҳасасцәа-аусуцәа рыԥсы рылалан, ҳакрыфарҭаҟны рхәы-рыԥхь рхиан, акранырфауаз ирыцҳаушьарын. Урҭ убасҟак ргәы шабахьан, рҿаҵақәа рыхәцә-пақәа иркылсуамызт, ргәы икылахон. Рнацәкьарақәа рыхәлаҵаны иагәҭасуан. Иаарбо зегьы рфарц рҭаххон, аха иԥхашьаны рҽааныркылон. Усҟан ирыцҳашьаны, иҳамбаӡошәа, рхы иауҳашьҭуан. Рымала иҟоушәа анырбалак, ҳарбом ҳәа афатә илахалон илахаԥсышашәа, ма уамак рфонда. Рцәынха рыкәа, рмаӷра иҭарҵон...
Рцәа-ржьы иахьынӡадыз ргәы дузар акәхарын, рҿаԥшылара, ргәалаҟазаара бзиахон. Ишԥарҭахыз ҳамцаӡо ма акраамҭа уа ҳаҟазарц. Урҭ ршьапқәа уамашәақәа ипоуп, иаууп. Аҟәардә иахьашьцылам акәу, ус ирҵасу, рытәӷәқәа ҩыз-ҩызӡа, ирыҵаԥсаны илатәоит ҵаҟа. Акыс, аӷәтәы палуба еиӷьу изықәтәаша рыԥхыӡ иалашәахьазу! Чаншьҭахь акиносахьа ҳахәаԥшуан, даргьы пату рықәҵаны инҳалаҳартәауан. Аха хәыҷы-хәыҷы ртәарҭақәа рыҽрықәырҩрны рҭыԥ ахь илеиуан. Афильм ашьҭахь, алашара анааҳарклак, икара-уараха, иҭахәхәа-ҭахәхәа ицәан. Абзарбзан ҭурҟьаргьы иузырҿыхарымызт, аха ҳарԥырхагамхарц, ҳшьапԥықә ҳақәгыланы ҳрывсуан,
Аҵх ҿааихак ҟамҵакәа, еиқәыбганы ақәалеира иаҿын. Срызхәыцуан, иахьак ақалақь иалаԥсаз ауаа, ари амшцәгьаха, рхы абаргарыз ҳәа. Схаҿы исзаагомызт асҟатәи уаа—асабицәа, ахәыҷқәа – ажәҩан зхыброу, адгьыл зцәарҭоу ахьцарыз. Сыбла ихгылан иҿажәкны аҟырра злымшоз алаҳәақәеи урҭ зхатәази рсахьақәа.
Еҳ, аԥсабара, аԥсабара! Ма аира неиҵоукындаз, избан асҟатәи гәнаҳа зуқәуҵо!..
Иаашеит. Ашьжьымҭангьы, амра акыр иҩышьҭыҵаанӡа, ақәа ӡыршәраха илеиуан, иҭагәыр-гәыруан ажәҩан.
Ишаахкәаз ҳналалеит ақалақь. Закә насыԥыз, мшәан, ирзыҟаз ажәлар. Ақәа ақалақь аӡәӡәеит. Икәаба, ишьышьы илықәнаргылеит ауаа. Рыԥсы рылалт алаҳәақәа, иҿыхеит аԥсабара! Уахыктәи амш ааилаҩ-еиласра закә еиҭакрақәоузеи иҟанаҵаз! Ауаа, акәатақәа реиԥш, ақәарӡқәа ирҭан, ирыхтәалан. Заҟа рзеизгоз аӡы еизыргеит. Хышықәса қәак қәаҵас изымбацыз, қәаӡыла зыԥсы еивызго ақалақь ласӡа игылан. Хәышә нызқьҩык зынӡа усурҭа змамыз ауаа ақәа ирзаанагеит ԥсҭазаарак, гәыӷрак. Раҳаҭақәа ҭәуп ӡыла — насыԥла. Ақалақь аҭыӡқәа иркыдырҷаблоуп аплакатқәа «Аџьаус амчыбжь» ҳәа. Ииуль 19 инаркны 26-нӡа Индиа ирылаҳәоуп аџьа амчыбжь. Урҭ аплакатқәа ирнуп Џь. Неру, Индира Ганди рпатреҭқәа, рҳәамҭақәа, атәыла афашистцәа рнапаҿы инашәымган! — ҳәа аиҳабыратә ааԥхьара.
Аекономика-социалтә еиҭакрақәа алыршахарц хымԥада инагӡатәуп аиҳабыратә программаҿы иазгәарҭаз 20 пункт... Акзаареи аџьауси! Агхақәа рылацәажәара мацара иазыриашом аҭагылазаашьа. Бӷеиҵыхрас иҟоу мҩакоуп — абжьабарбарра ахаҭыԥан — аус ахь аиасра!
Араҟа, анцәақәа шырацәоу еиԥш, апартиақәагьы рацәоуп.
Ажәлар ракәзар, реидкылара, аҵарадыррахь ркылгара — апроблема хадақәа ируакуп. Абысҟатәи агәаҟцәа, аулицақәа ирынтәалоу, адгьыл рԥыхьашәар, иҵаланы изыҵымсрыз! Уажәы адгьыл ареформа аҟаҵара иаҿуп — шаҟа ԥсы еиқәнархозеи! Уи шаҟа иаманшәаланы, ирласны имҩаԥгахо аџьажәлар рзы разҟык иаҩызоуп.
Ссиршәа иубаша, ахәыҷкәа, иҳәынтаԥс-ҳәынтаԥсӡа, аҟьамсар илаԥсоума, амардуан ицәыҵаԥсоума, асфальт шыра иқәыԥсоума, аӡәы дкьаасуа иҵәыуабжь узычҳауам. Ранацәа ҵыкәкәа-ҵыкәкәаны, икараха ианыцәоугьы асабицәа рхала рхы рыжьжьоит, иаарԥыхьашәаз нарҿарыҟәшәоит, акгьы хьаас ирымаӡам. Асҟатәи сабицәа кьаасуа иалагар!..
Ҳнеиуан улицак аҟнытәи улицак ахь, кварталк аҟнытәи кварталк ахь, ашышкамс ирылахаз реиԥш, рылҵшьа ҳамамкәа. Ихтыз усгьы ихтын, аха ак зшәыз зегьы неилымхрыда рмилаҭтә шәҵа илаҳәан.
Ҳлавалеит еихатә гәарала иҭахкааз, асахьаҭыхра-артистратә (аҳәсатә) коллеџь ахыбра. Аулица нымҩахыҵ иҭагылаз азеиԥшнхарҭа аҵыс зкылымԥраартә ихкаан. Ашҭа иазымкуа, ишәҭылаҳаз чыҭла иҭаҳәҳәаз, иӡӷабцәа анапылампыл иасуан, ихәмаруан, иччон. Ԥсҭазаарак ыҟазаап аасгәахәит урҭ санынрылаԥш. Аха ааҭгылаха, рыхәаԥшыха узҭодаз, ашьха реиԥш уааи рахәи ииасуаз уҽрылакны, уцалар акәын.
Ҳазманы илеиуаз ауаа рыӡӷьы ҳҽаамхны, оҳ, гәышьа хәа ҳанаахьаԥш, ерман уахәамак ҳалагылан. Иран ианыҵны Мадрас иааз аерман хәҳахәҭцәа ирыҟаҵамҭоуп. Идыргылеит 1712 шықәсазы. Дыҩнатәоуп, аамҭақәа ирыԥсаҟьаз жәларык ршәаџьҳәаҩ заҵә, Григориан дхырқәақәо. Аамҭала иабиԥара идыргылаз аквартал ахыбрақәа иахьагьы қьырала ирыҩноуп аратәи аԥшәмацәа, икәа ахьы ҭарԥсоит. Ҩыџьа ихәыҷқәа Англиа аҵара иҭоуп. Акыс, даара иааџьоумшьарц залшом уи аӡыблара иаларшәу азаҵә ибызшәеи, иҵаси, икультуреи ашәышықәсақәа ирыламырӡкәа иахьааиго.
Ауахәама аҩнуҵҟа анышә иамадоуп уи аԥҵаҩцәа-ахәҳахәҭцәа. Араҟа инышәнап иԥшааит раԥхьатәи аерман журналист — адунеи раԥхьатәи апублицистикатә журнал «Аздарар» («Аинтеллигент») ҭзыжьыз Араҭун Шумавон. Араҟа, 1965 шықәсазы, адунеи аерман журналистцәа иазгәарҭеит уи имшира — сентиабр 30 аҽны. Амшира мҩаԥган адунеи аерман журналистика иамшныҳәаны.
Араҟа аерман коммерсантцәа ахәҳахәҭра мацара акәмызт хықәкыс ирымаз. Иашьҭан аерман бызшәа дырҵара, аерман классикатә литература, акультура рыларҵәара.
Згәахәтәы ззынамыгӡаз, зҵыхәтәантәи амҩа иангылаз ауахәама цәҩажә ааныжьны ҳҿылаҳхеит. Ауаа авеибаҳәа ицон изаҵәыз ауахәама. Изхьаԥшуадаз зцәашьы нҭакәи-ааҭакәиуа уи ашә илагылаз Григориан!
Снеиуан ссиршәақәа ибатәыз архитектура-скульптуратә усумҭақәа срыхәаԥшуа. Сныҩналоит
рцәыргақәҵа-ҭирҭатә хыбра еихҳәа-еиҵҳәа ду. Аџьашьатә цқьа! Заҟа гьама ҳаракыла, ҟазарыла, шаҟа ирԥханы, шаҟа гәы аҵаҵаны иаԥҵоузеи арҭ аԥҵамҭа ссирқәа! Сышԥаналашәеи даҽа дунеик, ҽа ԥсҭазаарак. Уахьыԥшра, узхәаԥшра иудыруеи! Иҟоуп еиҭаҳәашьа змам амҿлых, абаҩлых, ацәалых, ахьы, араӡны, ахаҳә бырлаш лыхқәа, ус шаҟа хкы, шаҟа блахкыга! Аҟәыӷареи афилософиеи иахьырхыҵхырҭоу, арҿиареи аҟазареи ирхаҭарнаку ажәлар, уажәы унарылаԥшыр, изықәшәазеи, анаџьалбеит, умҳәарцу! 200 шықәса Англиа анапаҵаҟа аҟазаара! Уи атәыла акыраамҭаӡа изеинымло, абӷашшара ԥнаҵәеит.
Снеиуан схәыцра хьанҭақәа ԥхьацо, амҩа ианыԥсалаз ауаа снарылс-аарылсуа.
«Поти» сыԥхьон — «аҩныҟа», «аҩныҟа»! Схы-сгәы ақәмаҷын, сызлаԥшыз сцәыхьанҭан.
Ҳамҩахь, аокеан ҳмыркәа, ӡык ахьышьҭаҳхша тәылак ыҟам. Ҳахьныруа, раԥхьа ҳанзыдгыло Аден Иемен аҳҭнықалақь ауп, уи ауп гәыӷырҭас иҳамоу, аха уи макьана иабаҟоу! Уи макьана 12 уахи-ҽни ныҟәара бжьоуп. Арахь, аокеан иҟанаҵац еицәоу — аӷба аркша-аршәуеит, аха уи хьаас измадаз.
Аокеан ҳахьаарыз, амҟәыбақәа реиԥш Иемен акалҭ иахьынҳалаз аҩдгьылбжьахабжак ҳанрыбжьалеит. Амра ахра еиқәылашьцақәа инрыбжьалоны, иҩхалеит ҩыџьа алоцманцәа. Руаӡәк — иаабацыз, иаадыруа Новороссиисктәи алоцман. Егьи, иара ишиҳәоз еиԥш, Владивостокнтәи аҳаирплан дааҭыҵын, ичамаданқәа наргыланы, арахь иҿааихеит, дааит ҿыц лоцманс.
Ашьжьымҭан ҳахьынӡхыҵҵәҟьаз аҟәара ихықәгылаз аплакат иаанысхит:
— «Бзиала шәаабеит! Даҽазнык анашәҿаԥшра — дырҩегьых агәахәара ду ҳазнарҵысуеит!»
Иҿырҳасуа змагазинқәа ирылатәаз ахәҳахәҭцәа ҳшаарбаз, ршьамхы рҽанҵаны иааҳадгьежьылон, рмагазин ахь ҳнымҩахыҵырц, рыҽрыцҳатәны, ажәа лыԥшаахс иҟоу зегьы наҳадгало. Ирзықәԥсақәаз тауарк ахә уазҵаар, уи уеизгьы-уеизгьы иугар акәын.
Зхаԥыцқәа анаркотик иарҟаԥшьхьаз уаҩ фархьк дааҳԥырымҵыҵәҟьеит. Ҳнеиуан Аден ҿыц ашҟа. Ари усгьы дҳацрыҵуамызт, ҳаԥхьа атакси дҭалахьан. Мап, ииашаны иуҳәозар, атакси аанкыланы, ашәқәа ҳзаартны, ҳанҭартәаны, иаргьы дыҩҭалеит.
— Уара ауаа рԥылареи рынаскьагареи уазку, ус ухала уҽазуку? — днаиазҵааит сҩыза.
— Сазкымкәа, аҳәынҭқарра маҵураҿы сыҟоуп, — наиаҭеикит Али иҽамариашаны.
— Ауалафахәгьы уоуеит?
— 32 динар мызкы, — имырхьаацәаӡакәа аҭак ныҟаиҵеит.
— Иззы?
— Иааиуа сырԥыланы, ахәҳахәҭрахь рнаԥхьара, ралагалара.
Ԥсҭазаарак зламыз абахәқәа инырҿаԥала-аарҿаԥало ирҿаз аџьмақәа, амра ицәнарббылхьаз ахаҳәқәа инарылсуа, еимдон, рыбжьқәа неиқәырга-ааиқәырго. Рыхәдақәа кылҳәаны, икылԥш-кылӡырҩуа, урҭ ирыҵагылан амахҽқәа.
— Ара англызцәа ахьынхоз ауп, аха уажәы ԥсы зхоу англызк дыҟам, — нациҵеит уи, квартал ҭбааҭыцәк ахь ҳарԥшуа.
— Еиҳа ианбеиӷьыз, урҭ аныҟаз акәу, уажә акәу?
— Уажәы еиӷьымкәа, ишԥеиӷьым, ҳаԥшәымацәами.
Амала, усҟан, — ицқәа аахирџьаџьан, — абизнес ӷәӷәала иҟан, абизнес!
Аҳәсақәа неибынеиԥшны еиқәаҵәала еилаҳәан, ршьапы инаркны рхаҟынӡа. Урҭ ирҿаршәыз акасы еиқәаҵәақәа иргәылԥшны ԥсабарак рбап уҳәо иҟамызт. Аха сфотоаппарат ахы ишынҭаԥшыз, ирҳаны, аҽқьақәеиԥш аҭӡы иажәлон. Ахацәа зкалҭқәа ҭыкка-ҭыкка аулицақәа ирынтәалаз роума, ачхьап-чхьапҳәа зкалҭ аҿацәқәа инарҭаԥало, игәагәо аулицақәа ирныз роума, уназвалалак рнапқәа ааумҵаркуан. Амра нтагьалоны, ашәваз иавҵадырхазшәа, аӡәы иӷызбжьы арепродуктор иааҭыҩт. Досу ахьгылақәаз рҽылкарыжьын, аламаз
акра иналагеит. «Аллаҳ ида анцәа дыҟам, Мухамед уи диҵаҩуп» ҳәа еилаӷзуа...
Закә рыцҳароузеи?! Уаазвалалакгьы акы назлоуцриҟьара, ихы ахьеиқәирхара дашьҭоуп.
Хымԥада, аколониатә ҭагылазаашьа урҭ ахәра дуқәа рыннаҵеит, ирыцҳанатәит, иланарҟәит. Уи иҟанаҵаз аҭагылазаашьа алҵра ус аламала имариоу усым...
Ҳдәықәларц хҿынаҳхоит...
— Сара уаха исфаша сҭахӡами? — дааҳашьклаҳәит ҳашцоз збаз Али.
Али — аҳәынҭқарратә маҵура иахагылаз!
Зыҭра иҭаблыша акапитализм!
«Поти» ҳаԥхьон аҩныҟа! Аҩныҟа!..
Сыбла ихгылан Аԥсны, сахьиз, сзааӡаз сҳабла хәыҷы, раԥхьа сшьапы зықәгылаз ашҭа, сыбжьы зыҩныҩыз ахыбра.
Ҳнеиуан тымитышак хҭысны, аӡыблара ҳалҵны.
1972—АХҚӘА
АЖӘЕИНРААЛАҚӘА
Сымхы. . . 9
Ашьха ӡыхьқәа. . . 10
Аҭынчраз ашәа. . 11
Аусура ҿыц азы ашәа. . 12
Апоети аԥхьаҩи. . . 14
Ауниверситет. . . 16
Абар иахьа слеи-ҩеиуа…. . . 18
Ҳамҩа акоуп. . . 19
Суалԥшьа. . 20
Раԥхьатәи аурок. . 21
«Аҽԥышәара». . 22
Аҵх каспиа аҟәараҿы. . . 24
Н. Лакоба ипатреҭ. . . 25
Дмитри Гәлиа уахь. . 26
Иуа. . . 27
Аҭынчра иагоит аиааира. . . 28
Ауаҩ иашәахә мҳәакәа…. . 30
Ҽнак ҩ-ныҳәак. . 31
Амра. . 32
Гагра. . 33
Сацәшәом сара аԥсра. . . 34
«Ааԥын хьыбла ҳаԥсабара…». 35
«Аԥша хьшәашәа ашьха иқәсуа…». . 36
«Бнапы ҟәымшәышә са ианыску...» . . 38
Ацәалашәара. . . 38
«Аԥсны биит, сара бысмбацызт…». . 39
«Ашәҭқәа быбышӡа…». . 40
«Ажәҵыс ԥыруа хыхь исхалаз…». . 41
Ажәак. . . 42
«Схаҵкьыс ҳәа сҳәар имцхар алшоит…». . 43
«Сыбла бамбо кыр снаскьазаргь…». . 44
«Ҭынч сымтәакәа аҩны сындәылҵны…». . 45
Аза. . . 46
«Ҽнак бызбеит ҳәа сбеилаҳазар…». . 47
«Шьҭа узынхьуазеи ҳәа бысзымҵаан…». . 48
«Бышәҭны биит, шьыжьтәи аӡаӡа…». . 49
«Ауадаҟны сгәысҽанӡамкәа…». . 50
Ашәҭ. . 51
«Ауаҩ игәы иҭоу мҳәаӡакәа…». . 52
«Ахьхьа-хьхьаҳәа абна илсны…». . . . . . . . . . . . . . . . . .53
Сқыҭа. . . 54
Абас ҟалалоит!. . . 55
Абри ԥхашьароуп. . 56
Ацгәи аҳәынаԥи. . 57
Уҳәан-сҳәан. . . 59
Имҵгатәуп аҩы. . . 61
Аҟармаҵыс. . . 62
Ажәҩашқәа. . . 63
Ҳаҩны гәырӷьоит. . 65
Акьараз. . . 67
Аҵаа. . . 70
Амшын. . 71
Ацәылашамҭаз. . 73
Абырҷман. . . 75
Амшын иҭыҩуа исаҳауеит. . . 76
Адгьыл чашәра. . 80
«Иҟалома, аҵеи иира…». 81
Ааԥын. . . 83
Ааԥсы ацҳа. . . 84
Анхаҩ иажәа. . . 87
Ишәаҳәоит агәы. . 89
Аӡиас. . . 90
«Ацәыргақәҵа азал еимудар…». . 91
Уаԥхьа икаҳауа уихымччан. . . 92
Изхарада. . . 94
«Мҽышак шьыжьымҭан сиргәырӷьарц…». . 95
Хьымцеи ацгәи. . . . . . . . . . . . . . . . . . . . . . . . . . . . . . . . .96
«Дыҟоуп хықәкык имаӡамкәа…». . 97
«Ԥыхьеиԥш, амшын, сухықәгылоуп...». . 98
Сахьаҭыхҩык. . . 99
«Аԥша аст, идыды-мацәысит...». . 100
«Раԥхьатәи сыбзиабара…» . . 101
АԤСҬАЗААРА АЦӘҚӘЫРԤАҚӘА
Сшымшынуаҩхаз. . 105
Амҩа иаҵәа. . 131
Раԥхьатәи аибадырра. . . 133
Мҩамш. . 136
Ақәԥара, дырҩегьых ақәԥара. . . 138
Хи-ԥси, Мамзаргьы уҽеиқәырха,
уҽузеиқәырхозар!... . . 143
Адунеи алаӡаратәи адгьылбжьахеи «европатәи ацивилизациеи». 147
«Аамҭа – ԥароуп...». . 155
Амза еиҭасымҭаз. . . 164
Зыԥсадгьыл гәхьаазгаз. . . 175
Уигьы иахьа аӡә «диԥшьеит!». . 179
Аԥсҭазаара ацәқәырԥқәа. . . 182
Аԥсадгьыл ма аԥсра!. . 189
Аԥан умдыркәа, амаршәа узкуам. . 222
Шамил Хәсин-иԥа Ԥлиа
ИҨЫМҬАҚӘА
Х-томкны
Актәи атом
Шамиль Хусейнович Пилиа
СОЧИНЕНИЯ
В трех томах
Том первый
На абхазском языке
Аредактор И. Џьениа
Асахьаҭыхҩы Р. Габлиа
Компиутерла еиқәиршәеит А. Беренџьи
Аформат 84хИҟаҵә. акь. бӷь. 12,Аҿаҵаԥҟа №
Отпечатано в ООО «Флер-1»
350058, г. Краснодар, ул. Уральская, 98/2
