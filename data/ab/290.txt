      Ацха баллада

Ацха бҳәама? Ацха сашьҭоуп – 
Снапсыргәыҵаҿ ашәҭи-ашәҭи
Сырҟәыҷит, наҟ-ааҟ еихьысшьит:
Ашьхыц алԥрааит, аргама!..

Ашьхыц, ашьхыц! Иҟоу уасҳәап,
Дгьыл харакаҿ ԥҳәызбак дыҟоуп, – 
Дышсыгәҭыхац аиԥш дсыгәҭыхоуп,
Ацха акәымзар ҽак сыхәом.
Абар, сызуҳәо: уцха ума, 
Сара сгәаҳәарақәа ума, 
Лышҟа  уцароуп! – илмырбакәа
Уи дахьыцәоу лқьышә иахьушьроуп!..

Ицеит ашьхыц ӡара-еихатыр:
Дал, Ҵабалтәи ашәаԥышьаԥ,
Амтҟьал, Кәыдр-аиҩхаа шыҟоу,
Ԥсҳәы, Ауадҳара ирхысны – 
Анаҟа-араҟа, инықәтәа-аақәтәо, 
Ашьха ҳауа иала-иала,
Ашьхыц рымҩахәасҭа мҩала,
Афҩы-хаа иахьыртәу ала – 
Ацха згәылоу ашәҭқәа ирышьҭа,
Ахаа згәылыжжуа ирышьҭа!..

Нас иԥрит, идәықәлеит лышҟа!–
Сышьха тәылақәа ааныжьны– 
Ашьхыц неиуеит исаранџьха,
Цхоуп амҵәыжәҩа ҩеижьқәа, убасгьы
Цхоуп агәыр-ԥынҵа, ацәеижь:
Цхоуп, цха лыхуп ашьапқәа зегь!..

Ажәҩан иалала, иԥсаатәха, 
Мшыни ӡиаси ирхысит,
Ачаҭреиужь дуқәа ирхыԥраа,
Азараҟьадәқәа ирхыԥраа,
Амра шәахәақәа иргәылсит,
Амза шәахәақәа ирылсит,
Ус, дахьыцәаз инакылсит!.. 

Уахь иҩналт ахышә хәыҷ ала,
Ла дахьышьҭаз ашьыжь, шараз,
Ашьыжь шараз, лымацара!..
Ашьхыц, ашьхыц, ҭыԥҳа ӡара – 
Ацәа иалоу, са сыԥсы иалоу,
Илхоуп илхагьыжьуа, исаранџьха:

Лқьышәқәа ирхьысит ацха агьама,
Лыбз ианырит ацха агьама,
Ацха ахьыршо днанагама?–
Ацәа далҵит ус уа ԥшьаала,
Далҵит лгәы хааны, исаранџьны…

Ус лҳәеит: «Анана Гәында,
Ашьхыц рынцәахәы быздырит!
Уаҳа ибасҳәои, ма ибысҭои?..
Бца ига, сыззааиз ажәа,
Ба баазышьҭыз дазыԥшуп уа!..»

Абар, амҩа иашәаз  ԥсаатәха,
Са сахьыгәырҩоз иаакылсит,
Сашҭа шьацраҿ аҽканаршәит,
Аҽканаршәит, аҽҭанаршәит!..
Уи амҵәыжәҩа хәыҷқәа ракәзар –
Убри ажәа лаша иаҵоуп…

Ажәҩан иасырбеит уи ажәа,
Амра иасырбеит, ицәысҵеит:
Цхоуп уи иалыжжуа, излаҟоу!–
Шәахәа-шәаԥшь лашоуп иагәылсуа!..
Шҳамк уи уаҳа иаларшәымызт,
Џьара шәытарак анымызт – 
Избоит даиааиит имариамыз!..

Иҟоуп, ааи, агәы аныԥсыҽхо,
Уаҳа аналамӡо, угәырӷьа
Уанаго хара, уаԥырхны!..

Ҳәашьас иамои ахьы-мҵәыжәҩа
Исанаҳәаз са ишысхызгаз:
Исхашҭит, азныказ, сахьыҟаз,
Адгьыл сықәу? Ажәҩан салоу?
Инырру иақәымшәац хаҭала?!

Сҭаҳан сыцәан уи ауха,
Дәеиужь дук аҿ ацәа салоуп –
Ааԥнуп, аԥсабара шәҭышуп 
Шьыбжь агәҳәҵәаз ауп, ашьацраҿ…

Ашьхыц ракәзар – ԥшьаала-ԥшьаала
Ицон-иаауан – 
Еишьҭала еишьҭала:
Ацха ықәыршьуан са сқьышәгьы!

Абӷьқәа аки-аки еидҷаблон,
Ашьаци-ашьаци еидылт – 
Еидҷаблон,
Цха зыхьшьыз еибаԥшаа еидҷаблон!..

 2010


