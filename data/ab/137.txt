Алықьса Џьениа кыр игәыҭгагоу, кыргьы игәыҭшьаагоу аамҭа
уадаҩ иалиааз, иааӡаз, иаӡрыжәыз, иахьа шьҭа аиҳабыратә
абиԥара рранг ахь ихалаз аԥсуа шәҟәыҩҩцәа хатәрақәа
дыруаӡәкын. Уи дызнысыз иԥсҭазааратәи ирҿиаратәи мҩа
шьарда иҟазшьарбагоуп иара иццәырҵыз, ицзызҳауаз егьырҭ
ҳашәҟәыҩҩцәа ргәыԥ дук азыҳәангьы. Убарҭ иреиуоуп 1930-тәи
ашықәсқәа раан ииз ҳашәҟәыҩҩцәа: Алықьса Гогәуа, Анатолии
Шьалодиеи Аџьынџьалаа, Шоҭа Ҷкадуа, Нели Ҭарԥҳа,
Мушьни Лашәриа, Џьума Аҳәба, Платон Бебиа, Борис Гәыргәлиа,
Никәала Кәыҵниа, Никәала Ҳашыг, Таиф Аџьба, Теренти Ҷаниа
уҳәа убас егьырҭгьы. Урҭ зегьы иҷыдоу рхатә хаҿра шрымоугьы,
хадаратәла ирзеиԥшу ацәаҩақәа маҷымкәа ирнубаалоит
рырҿиамҭақәа.
Алықьса Камыгә-иԥа Џьениа диит 1930 шықәсазы, ихәыҷра,
иқәыԥшра шықәсқәа ихигеит Аԥсны ахи-аҵыхәеи ибзианы
еицырдыруа, хьӡи-ԥшеи згым Аҷандара ақыҭан. Даҽакы
ҳамҳәозаргьы, аҷандаратәи аҩы амацарагьы аӡбахә
абанӡанеихьоу!
Аԥсуа ҩыцқьа анырҳәо, раԥхьаӡа ҳхаҿы иааиуа
иара ауп. Ауаа ракәзаргьы – иара убас, анхацәа нагақәа, ажәа
азҟазацәа дуқәа: Аџьба Ҭемыр, Џьениа Џьгәаҭ, Џьениа Синаҭ
реиԥш иҟақәаз. Алықьса Џьениа қыҭак дицалҵит аҵыхәтәантәи
аибашьра хлымӡаах хабарда иалаӡыз, иналукааша аԥсуа поет
Таиф Аџьба. Иахьа изызҳауа аҿар дырхаҭарнакуп ари ақыҭа
иалиааз, иааӡаз зхы иақәиҭу ақәԥаразы адунеи аҿы ҩынтә иачемпионхахьоу
Денис Царгәыш. Ус заҟа...
Ари зегьы зызҳәоу Аҷандара ҳауалагьы, нхамҩалагьы,
уааԥсыралагьы изҩыдоу, ицқьоу, ауаҩы игәахәтәы дахьызыгӡо
ԥсуа қыҭоуп.
Абаҩхатәра акәиц злоу ауаҩы акыр илҵуазар илҵыртә
араҟа еснагь аҭагылазаашьа ыҟоуп. Уи аханатәгьы иҵгәеит,
дазыҟанаҵеит, ибаҩхатәра ашәқәа изаанартит заԥхьаҟа
ишәҟәыҩҩ хатәраны иҟалараны иҟаз Алықьса Џьениагьы.
А. Џьениа аҵара иҵон иқыҭантәи абжьаратә школ аҿы. Уи
даналга, 1949 шықәсазы иҩызцәа гәыԥҩык дрыцны дҭалоит
Қарҭтәи аҳәынҭқарратә университет афилологиатә факультет.
Абраҟа аҵара аниҵоз ҽышәала ихы алаирхәуан Қарҭ аҵара
зҵоз аҿар рзы уаҟа иеиҿкааз алитература-рҿиаратә кружок
аусура.
Уи иабзоуроу шьарда ирацәоуп А. Џьениа шәҟәыҩҩык
иаҳасабала ицәырҵраҿы.
1955 шықәсазы А. Џьениа дызҭаз иҵара хыркәшаны Аԥсныҟа
дхынҳәит, дагьалагеит аусура агазеҭ «Аԥсны ҟаԥшь» аредақциа
аҟны, раԥхьа алитературатә корреспондентс, нас акультуреи
абзазареи рыҟәша аиҳабыс.
Уи ашьҭахь еиуеиԥшым ашықәсқәа рзы жәпаџьара уи
аҭакзыԥхықәу амаҵурақәа дырхагылан акьыԥхьтәи арҿиаратәи
усбарҭақәа рҿы: ажурнал «Алашара» аҭакзыԥхықәу маӡаныҟәгаҩс,
аредақторс. С. Ҷанба ихьӡ зху Аԥсуа драматә театр алитературатә
хәҭа аиҳабыс, ашәҟәҭыжьырҭа «Алашара» аредақтор хадас, ашәҟәабзиабаҩцәа Аԥснытәи агәыԥ анапхгаҩыс. Убарҭ
иусурақәа инарыбжьаршәны 1972–1975 шықәсқәа рзы дрылгеит СССР Ашәҟәыҩҩцәа Реидгыла А. М. Горки ихьӡ зху Москватәи
Алитературатә институт иатәу иреиҳаӡоу алитературатә курсқәа.
Ирҿиаратәи иҳәынҭқарратәи усурақәа инарываргыланы
Алықьса Џьениа иԥсҭазаараҿы иааиԥмырҟьаӡакәа ақтивла
далахәын аԥсуа жәлар рмилаҭ-хақәиҭратә қәԥара, уи азыҳәан
ахынҭа-ҩынҭарақәагьы маҷымкәа дрықәшәақәахьан.
А. Џьениа раԥхьаӡа акьыԥхь аҿы дцәырҵит 1949 шықәсазы.
Иҩымҭақәа реизга раԥхьаӡатәи ишәҟәы «Сышьха қыҭа» ҳәа хьӡыс
иаманы иҭыҵит Аҟәа, 1960 шықәсазы. Убри ашьҭахь, иԥсҭазаара
далҵаанӡа (дҭахеит иара машәырла 1998 шықәсазы) икьыԥхьит
жанрлеи тематикалеи еиуеиԥшым ашәҟәқәа, хыԥхьаӡарала
жәаба инарыцны, аԥсышәала, урысшәала, қырҭшәала.
Иҭижьит иара убасгьы К. Паустовски иповест «Ладаҟа
аныҟәара» аԥсышәала еиҭаганы.
Алықьса Џьениа аԥсуа проза ажанрқәа зегьы ирылеигалеит мҩашьарада абаҩхатәра иаша зныԥшуа арҿиамҭақәа.
Убарҭ иреиуоуп, иаҳҳәап, иажәабжьқәа: «Алмас», «Аџьра амца
ацроуп», «Изыцәшәозеи ажьақәа?!» Аповестқәа «Ашәҭқәа
кәаҳатәым», «Агәнаҳа уаҵамлан, сашьа», «Аӡы аԥсра», «Ахацәа
рашәа». Ироманқәа «Абна амаӡа», «Ацәаҟәа аабатәи аԥштәы»,
«Анмираҳ – ҩыџьа рынцәахәы».
Лымкаала иазгәаҭатәуп ашәҟәыҩҩы иԥсҭазаара даналҵ
ашьҭахь 1999 шықәсазы хаз шәҟәны иҭыҵыз уи идокументалтә
повестқәеи иажәабжьқәеи реизга «Рақәшәашьа рхаҵашьахеит».
Ари аизга еиднакылоит ашәҟәыҩҩы аԥсҭазаараҿы иҟалаз
ахҭыс иашақәаҵәҟьа шьаҭас ирыҭаны иааирԥшыз 1992–1993
шықәсқәа раантәи ақырҭқәеи аԥсуааи рыбжьара иҟалаз аибашьра хлымӡаах иадҳәалоу асахьа гәыҭшьаагақәа.
Автор ихаҭа ишәҟәы иазирхиаз аԥхьажәаҿы иповест «Иақәшәашьа
ихаҵашьахеит» афырхаҵа хада Џьон Ӡиӡариа ихҳәааны
иҩуеит: «Абраҟа зыхьӡ сымоу Џьон Ӡиӡариа ихала ибаҟа ичаԥеит. Уи иадгалатәым маҭәахә ҷыдак, ихәыцу,
ихҭҳәаау ажәак, иаҭахым арԥшӡара, арашы ахҭәалара, иазхоит
иара иҟаиҵаз агәымшәара, афырхаҵара, ахьӡ-аԥша... »
Ҳахәаԥшып епизод заҵәык, автор абарҭ иажәақәа зырҵабыргуа.
Уи аповест анҵәамҭа ауп. Џьон Ӡиӡариа акымкәа-ҩбамкәа ахаҵарақәа иааирԥшыз рышьҭахь аӷацәа дрымпыҵашәоит.
Атҟәа иишьқәаз иаӷацәа руаӡәк дахькҿаз днаганы,
иҿаԥхьа дшьамхнышланы, аҭамзаара иҳәарц идырҵоит. Абар
уи аҭакс афырхаҵа ихы шымҩаԥиго:
«– Џьон Ӡиӡариа захьӡу уара уоума? – дҵааит ар рымаҭәа
зшәыз хаҵа наҳаракк. Уи дҿыцын, уажәадагьы димбацызт.
– Сара соуп, – иҳәеит Џьон, акгьы ыҟаӡамшәа деихыкка.
– Дудыруама уара абри ҳаԥхьа иқәу ауаҩ?
– Мап дсыздырӡом.
– Дызшьыда, нас?
– Иҟалап, исшьқәаз дрылазар.
– Дзушьи?
– Дсаӷан азы.
Убас иҭынчрахеит, иара аҭынчра ахаҭагьы аԥсыԥ алагаҩагара
иааҟәыҵит.
– Улышьамхышланы, саҭоумҵан ҳәа иаҳәа, – автомат ахы
шьҭыҵуеит маҷ-маҷ.
– Мап, – дԥышәарччеит Џьон, – уи ҳара иаҳтәышьҭрам.
Иҭҟьеит раԥхьатәи ахы, уи ахызаҵәгьы иаҭахын Џьон дшьамхнышлар, аха мап, дыҳәҳәеит ишилшоз:
– Нагӡара ақәзааит Аԥсны!»
Алықьса Џьениа иҩымҭақәа ихадоу зеиԥш цәаҩас ирымоу
– урҭ зегьы, шамахамзар, ҳазну (мамзаргьы дук ихарам) аамҭа
иахьазку ауп. Иаҳҳәап, ироманқәа «Ацәаҟәа аабатәи аԥштәы»,
«Анмираҳ – ҩыџьа рынцәахәы» аԥсуа қыҭа 1930-тәи ашықәсқәеи,
Аџьынџьтәылатә еибашьра дуи уи иацааиуаз раԥхьатәи ашықәсқәеи
ирыхьӡынҩылоуп. «Абна амаӡа» акәзар, Аџьынџьтәылатә еибашьра иазку раԥхьаӡатәи документалтә романуп, фырхаҵа хадасгьы
иагәылагалоу Беларуссиатәи абнаршәырақәа рҿы апартизантә
қәԥара напхгара азызуаз аԥсуа еибашьҩы-гәымшәа Давид
(Даҭикәа) Зыхәба иоуп. Ари ароман аԥҵаразы автор акыр аус
рыдиулеит архивтә материалқәа, иара убасгьы уи зныкымкәа-ҩынтәымкәа диниеит, инарҭбааны диҿцәажәеит ароман афырхаҵа
хада. Убри иабзоуроуп ароман ахҭыс хадақәеи, ахаҿсахьа
хадақәеи лакҩакрада рыгәра уго иахьыҟалаз.
Сара уажәы араҟа сааҭгыланы ҳапрозаик ду ирҿиамҭақәа акакала реилыргара салагом, уи хықәкыс исымам, араҟа иагьаҭыԥым.
Избанзар, А. Џьениа ирҿиамҭақәа аӡәымкәа-ҩыџьамкәа
ҳҵарауаа хатәрақәа, ҳакритикцәа рыхцәажәахьеит, ма хазхазы игоу аҩымҭақәа, мамзаргьы ирҿиаратә усура инеидкыланы ахыркәшаратә ҟазшьа змоу азеиԥш хҳәаақәа рҿы (А. Аншба,
С. Зыхәба, В. Бигәаа, У. Аҩӡба, М. Лашәриа, Б. Гәыргәлиа, Р. Қапба
рыстатиақәа, рочеркқәа, ррецензиақәа).
Урҭ рҿы иарбоуп автор иеихьӡарақәа реиԥш, џьара-џьара
иныԥшуа аԥсыҽрақәагьы. Амала, иҳәатәуп, ас еиԥш иҟоу арҿиаҩ
ду макьаназы иахьынӡахәҭоу иҵауланы, ган рацәала дшыҭҵаам.
Хымԥада иаҭахуп уи иԥсҭазаарагьы, ирҿиаратә усурагьы
инарҭбааны, монографиала аҭҵаара. Ас еиԥш иҟоу агәцаракра,
азҿлымҳахара Алықьса Џьениа, меижьарада дагьаԥсоуп,
иагьихәҭоуп.
– Арахь, алышькьынтыр уагааит, ҳгәылацәагьы уреишуа
уалагама, – лҳәан, Миназ амаҵурҭа абарҵа дныҵҵны, иааиуаз
днеиԥылт. Аха ала ҵхәаршәшәауа, саҭоумҵан уахьсзеилымкааз аҳәозшәа, иадыруаз Тышькәа шиакәыз анаба, иваԥало
инаишьҭалеит.
– Арахь уааи, нан, Тышькәа, – лҳәан, Миназ днаидгылеит.
– Мап, ди, аҩны снеины ирласны схынҳәыроуп, нас аусҳәарҭахь
сцароуп. Аҳәара зышәҭахузеи, асааҭ 6 инаркны
абжьыҭара иалагоит, – иҳәан Тышькәа, абаҳча илакьылакьуа
иҵганы игаз амҩахәасҭа днанылеит.
– Ааи, нан, ҽаанбзиала инеиша, уи ҳәарас иаҭахузеи, ашара
ҳацгыланы уахь ҳамнеишеи, – лҳәан, аҩныҟа даахынҳәит Миназгьы.
Арҭ рцәажәабжь заҳаз Митра, илымҳа кыдҵаны дӡырҩуа,
амҩа нымҩахыҵ аҵәаҵла ашьапы иҽаваршәны давагылан. Уи
игәеисыбжь игоз илымҳа агазшәа, Тышькәеи Минази рацәак
дырцәыхарамкәа дышгылазгьы, ирҳәоз цқьа изеилыргомызт.
Иаҳауаз арҭ ажәақәа, ихадыршҭит иҽзиҵәахыз. Ибла ихаччо
аҵәаҵла днадҵит. Тышькәа игага, амза шәахәа зықәԥсаз адгьыл
иқәшьқьраа инеиуаз иаԥхьа ианаацәырҵ, днеиҭаԥан дырҩегьх
аҵәаҵла даласоушәа днавагылахт.
Игәы аҵанӡа инҭԥсаан, ихәы-ижьы қақаӡа инеилагылт.
Митра ариаҟара иашьа дызицәшәоз иаргьы издыруамызт.
Аха иҩыза Матыгәи иареи аицлабра ду ирыбжьаз даҵахар ҳәа
дшәон азы акәын, ари агага иаԥхьа иаацәырҵыз дзаршәаз.
Митра, Миназ дышьҭалазаргьы дышьҭалт анигәахә, адауар иҽаваршәны, аҩны акәакь иахьалакыз днеины, иԥсы ӡаны
акыраамҭа дгылан. Аҵх неигәахьан. Аԥсабара уаҵәтәи аныҳәа
ду ҿыцла иаԥыларазы уаха аԥсы ашьоит уҳәаратәы аҭынчра
ахатәан. Амза ганха иӡсо, аԥсыӡ еиԥш ажәҩан иаҵәа ҵаула
иаҵан. Аԥша суан. Миназраа рашҭа иакәыршаны игылаз аԥса
ҵлақәа, аԥша ирзазауа, инеидкшалауа иамаз илаԥш нархыганы,
ашҭа иҿыпны иҭаԥсаз амза шәахәақәа инарылаирҵәон Митра.
Уахатәи аҵх даҽа ҵхык изеиԥшымызт, аԥсабара зегьы инапы
акәшозар, игәыдыҳәҳәала игәыдикылар моу имамкәа дгылан.
Дгәырӷьон, игәырӷьара ҵыхәаԥҵәарак амамызт. Иҩыза Матыгәи
иареи, – Асоциалисттә џьа Афырхаҵа Ҳаџьараҭ Аԥсынба раԥхьа
абжьы изҭо, – ҳәа аисара рыбжьан. Уи арахь данаауаз, Матыгә
ибжьы нарганы: «Саԥхьа убжьы узымҭир, узлоу акомҿареидгыла
уаԥсамхеит», – ҳәа еиҳәаз анигәалашәалакь, еиҳагьы даҿаапкны
игәы иҭеикыз анагӡара иҽазикуан.
Митра ихы иҭаз арҭ ахәыцрақәа днаргәылҵны, имаҟа днаха-ҩахан, иҽаарҽеины, дшьапҵаркьакьо абарҵа дыҩхалеит. Ашә
илымҳа надиҵан бзиа дӡырҩит, шьҭыбжьык џьара игомызт.
Ашә иҽнадиҵан, абжьы мыргакәа иаартны, иԥсы
ӡаны, дӡырҩа
дааҭгылеит. Убасҟан агәра игеит, Матыгә ҭынч дҭахәхәа ацәа
дшалаз.
Митра иԥсы ӡаны иҩыза исааҭ ахьықәыз аҟәардә ахь днеихеит. Инапы аҿынарханы аҟәардә инықәишьит. Матыгә исааҭ
аақәхны, ахыцқәа шьҭахьҟа еиҭеигеит. Митра ихәыҷраахыс бзиа
иибоз иҩыза уаха изиуаз азы игәы дрыцҳанашьон, аха сааҭбжак
ауп уи иаамҭа иагирхаз. Маҷк дагхоит, аха уи абжьыҭарахь уеизгьы дышнеиуаз агәра ганы дыҟан. «Аҩызарагьы ҩызароуп, аха
аицлабраҿы уҩызагьы уиҵамхозароуп» ҳәа игәы иаӡбон Митра.
Митреи Матыгәи ихәыҷқәаны еицыхәмаруа адәы ианнықәла
аҽны инаркны, уаханӡа ус хәашьык рзеибамуцызт.
Митра асааҭ аҭыԥ аҿы инықәҵан, игәы деиманакуа, ахәхәаҳәа
ацәа иҭаз Матыгә днаихәаԥшит. Уи раԥхьаӡа даныныҩнала
аиҳа уажәы ауаҭах аҿы илашараны ибон, зыбжа аркыз ахышә
икылҷҷоз амза шәахәақәа Матыгә дахьиаз иҩеихыкны аҭӡамц
иадхәмарло иадын. Ас зҩыза джьаны ацара злымшоз Митра,
Матыгә инапы наикәыршаны, ацәа далхны изиуз еиҳәарацы
иҽыназикит, аха урҭ ирыбжьаз аицлабра ишьклаҳәын, инамыруит.
Митра аамҭа кьаҿк иалагӡаны ихы иҭашәоз ахәыцра
рацәақәа акы аҵкыс акы хьанҭан, макьана ддәылмыжькәа дынкыланы дрыман. Аҵыхәтәаны, «Мап, аицлабраҿы умч иалырша, уҩыза думжьан», – абас гәаныла иӡбауа, асааҭ аақәихын,
ахыцқәа ԥаса иахьыҟаз, ҩбаҟа минуҭ иаԥганы инықәиргылан,
иаԥхьа ишьҭаз иҩыза блала дгәыдкылауа, ашә аартны дналбаан
иҩныҟа иҿынеихеит.
Аԥсабара ацәа ишалац иалан. Митра ахаҳәтә баагәара иҭакны
иоурыжьыз еиԥш ихы ԥхьаӡауа, иҩыза изы иҿыцны дизшәа игәы
иабауа, рыҩны абарҵа дыҩхалан, икҿаз ацәарҭаӷәы днықәтәеит.
Ари данхалоз ишьҭыбжь заҳаз Тышькәа амаҵурҭахьтә ибжьы
наиргеит:
– Митра уоума уаха измыцәауа иқәхаз? Ушьҭал, уаҵәы
бжьыҭара умцаӡои? – ҳәа. Митра аҭакс ииҳәара иҿамшәауа,
иганахьшәа иқәыз ахчы ихы инаҵеиҵан, днықәиеит. Уи аамҭазы
ала аху-хуҳәа аӡәы дынкыдцаланы дакит. Инақәырццакны ала
иакыз ибжьы аагеит:
– Тышькәа уҟоума, Тышькәа?
– Ҳаи, уарбану ҿызҭуа? – иҳәан, амаҵурҭа ашә ааимԥааны,
ала иакыз иахь иҿынеихеит Тышькәа.
– Арахь, Мура, арахь! Уарбану уара? Хынтрыгә уоума? Арахь
уааи, акы снацҳауеит, уажәыҵәҟьа, – иҳәан, аҩныҟа длаиԥхьеит.
– Уахь ҳабанеиуеи, аламурақәа шәааӡан, ҭаха ҳарҭом, ҳара
ҳзы иуадаҩым, аха... – иҳәан ахҵысҭа даахыԥан, Тышькәа
дишьҭаланы, улеи-слеи рҳәан амаҵурҭа иныҩналеит.
...Митра, ицәажәоз дырзыӡырҩуа абарҵа дахьықәгылаз,
игәы иаӡбон абас: «Санбаҟало саргьы аус дуқәа снапы ианны,
уахынла-ҽынла ажәлар рзеиԥш ус азы сааԥсауа. Алхырҭатә
участкаҿ афымца ҩнаҷҷауа, зқьыла ажәлар рсиа сымҵаҵаны:
абыргцәа, аҿар схагыланы, урҭ абиуллетенқәа еихыршьқьырааны
ирысҭауа». Уи, ихәыцрақәа ирылан ҵыԥхтәи алхрақәа раан иибаз аишьыкь ҟаԥшьқәа: «Аҭынчразы, апартиазы!» ҳәа рынны.
Митра дхәыцуа дышгылаз, ус Тышькәеи иааиз Хынтрыгәи
идәылҵуа рцәажәабжь аниаҳа, днеины ҿыцха ԥаса дахьиаз
ацәарҭаӷәы днықәиеит.
Аҵх ҭакәкәа ацара иаҿын. Амза халаны, уажәраанӡа Митрараа
рыҩны абарҵа зшәахәа ыҵаҷҷоз, уажәы аҩны ахықәцә иамариашаны хланҵы икаԥхон. Митра акыраамҭа абарҵа ацәарҭаӷәы
дықәиан, нас дҩагылан ауаҭах дныҩналеит. Алашара наиркит.
Аҭӡы иадкнаҳалаз асааҭ днахәаԥшит. Аамҭа рацәак мцацызт,
аха уеизгьы иҽеилыхны ашьҭалара амалахазгьы иҽазикуамызт.
Иагьиӡбеит, уахь алхырҭа ааигәара џьара дтәаны дыԥшларацы.
Ацыӷцәа хәда зхыз ипалта кьаҿ наишәҵаны, ашә аркны, амҩа
днықәлеит.
Ҭынч имццакӡакәа инеиуаз Митра аӡиас ахаҳәқәа дрықәԥало
днырын, аӡлагара ахьҭагылаз ахәала иҿыҩеихеит. Амза
шәахәақәа ара рҽеизыркит уҳәаратәы, ҽынла еиԥш илашон. Аԥша ԥаса еиҳа иҷыхьны ахәхәаҳәа ганха иасуан. Митра аколнхара баҳча еиужь ду амҩахәасҭа иҵгаз днагәылсын,
ашкол агәашә аартны дынҭалеит... Еихҳәа-еиҵҳәа адәы абжа
зымпыҵакыз ашкол ду, шәышықәсала зыбӷьы камԥсаӡоз
аҵлақәа иргәылагылан.
Митра заанаҵыҵәҟьа иааира ԥхашьауа, «ажәабатәи акласс»
ҳәа зныз ашә аартны дныҩналеит. Акласс аҿы алашара аркымызт.
Амза ашәахәақәагьы ацәыӡхьан. Митра алашара
амыркыкәа
апарта днықәтәеит. Ихы инапқәа наҵеиҵан, иаԥхьа апарта
инықәҵаны дышхәыцуаз, изымдырӡауа ацәа дынҭанагалеит...
Уи акласс аҿы даныцәаз аамҭазы, Матыгә дыццакуа амҩа
дықәын. Аԥсабара ҿыхон. Ажәлар еиханы алхырҭа участка
рхы ақәкны идәықәлеит. Ажәлар агәырқьҳәа еизон. Абжьыҭара
шықәсыла иаҵанамкуазгьы арахь иаауан. Еизаз аколнхацәа
гәыԥ-гәыԥла рыҽшаны, иасны икәашон. Арҭ ирылан аҭаҳмада
ӡышцәагьы, хәыҷгьы-дугьы гәырӷьарала ргәы ҭәын.
Амза, ари аныҳәа сналаԥшында аҳәозшәа, аҭашәара ацәымӷны,
ажәҩан икыдхаланы икыдын. Аиаҵәақәа, ажәлар ргәырӷьара
бжьы ишазыӡырҩуаз иааԥсазшәа, рыԥштәы рхыббы, иӡыжь
иаҵәаха иҟаз ажәҩан иналаба ицон.
Митра дырҳаны дҩаҵҟьеит, акаҩҳәа ашәа ҳәауа, абарҵа
иҵагылаз гәыԥҩык рыбжьы аниаҳа. «Ҳаи, хьымӡӷ згеит, Матыгә
саԥхьа дааизар»... иҳәан, ашә ааимԥааны абарҵа даннықәгыла,
Матыгә абжьыҭара ахьыҟаз ауадахьынтә даадәылҵит. Митра
иибаз џьеишьеит. Ихы дазгәааны, сышԥацәоз ҳәа дыгәрымуа
уахь иҿынеихеит.
– Ааи, Џьгыдырхәа ақыҭа «Аиааира» аколнхара аконтора…
Ааи, Манча соуп. Бзиара збаша, бзиара, Григол Давид-иԥа! Бзиароуп иҟоу! Аколнхара аусқәа ижәбац, еилашуеит… Исаҳауеит
Григол Давид-иԥа, быжьҩык асасцәа, Албаниатә? – неиҭеиҳәеит
аколнхара «Аиааира» ахантәаҩы Манча Нанба. Ихаҿгьы
нықәлашеит. Аԥышәырчча гәыбзыӷ инеиманаркҷит илакыҵа
ацәақәа. – Иахьа асааҭ хԥа рзы? Зеиԥшыҟам! – ашьшьыҳәа
итрубка нықәиҵеит Манча. Астол аҿы иқәыз ақьаадқәа ааидкыланы зымҩа иҵәахын, егьи ауада дныҩнашылт.
– Ҳаи, бзиарак иақәшәаша асасцәагьы уаргьы, ассир сшәырҟаҵеит,
– иҳәеит аҳасабеилыргаҩ Қьаазым, игәабжьынацәа
иаргәҵысҭа иаларкьакьауа, иқьаад дақәхәыцуа дахьтәаз. – Миллионки аашәи ԥшьынҩажәи хәба нызқь мааҭ аԥареи быжьҩык
асасцәеи ҳәа исамханҵеит, – иҳәеит Қьаазым, ччаԥшьк
илакыҵа иҵамыршәакәа. Уи иҟазшьа бзианы иузымдыруазар
иашаҵәҟьаны ианиҵеит угәахәрын. Абри ажәа ааиҿыҵшәандаз
ҳәа иԥшны итәазшәа, зегьы, аҟырҟырҳәа инеибарччеит, нас
ажәақәакгьы нашькларҵеит.
Манча зегьы анҭынчха иреиҳәеит Албаниантә иахьа асасцәа
шырзаауа.
– Ааи, урҭгьы ҳаӡӷабцәа ԥыҭҩык, рыда хәыцырҭа рымамкәа
инартәаны ицап, Китаинтә уажәааигәа иааны иаҳҭаз реиԥш,
– иҳәеит Қьаазым, ила гызмалқәа цәыҵырԥшны Миса дахьтәаз
ахь дыԥшуа.
– Ассир збаз иакәхеит Қьаазым уажәшьҭа, – даацәажәеит Миса,
аԥхашьара зынӡагьы лҽамҭаӡакәан, – уажәааигәа Китаинтәи
асасцәа иаҳҭаз рыԥсадгьыл аҟны ианнеи, ашәҟәы сзаарышьҭит.
Уи Манча узгьы салам ануп, – Манча лхы наиқәылкит Миса. –
Абарҭ зегьы шәзы асаламқәа, – даҽа гәык шаҵамыз ала агәра
дхаларҵар лҭахызшәа итәазгьы днарылаԥшит.
– Ҳара ҳасаламгьы неиҩымсрыда ирзанҵа ашәҟәы анрзыбыҩуа
– налыдиҵеит Манча.
– Хымԥада, – лҳәан Миса, ахьараҳәа лаҳасабга неилаԥсаны
аихыршәшәара дналагеит.
– Сара уажәы «Асасааирҭа ду» ахь сцоит, сызҭахны иааиуа уахь днеиааит, – иҳәан Манча, амардуан ааигәара игылаз
и-«Победа» дынҭатәан, аконтора ашҭа дынҭҟьеит.
Аԥсабара ҳамҭас араҟа ишьҭанаҵеит, ахьҭа иацәырхьчарц
арҭ ахәқәагьы акәнаршеит, – уҳәаратәы анапсыргәыҵа еиҳа ииашаны, Амшын еиқәа еиҳа ииаҵәаны ишьҭан «Асасааирҭа ду».
Араҟа изазон ачаи барақьаҭ. Аколнхара «Аиааира» ачаирҭақәа
зегьы иреиҳауп ари. Аколнхацәа бзиа ирбауеит. Рыҩны еиҳа
рыԥсҭазаара уаҟа ирхыргауеит. Аҳәаанхыҵтә асасцәа лассылассы иазаалоит. Уи акәхап аколнхацәа ари ачаирҭа «Асасааирҭа
ду» захьӡырҵазгьы. Иара зыхҟьаҵәҟьаз нҭкааны аӡәгьы издыруам. Абас иаԥхьоит, ианиз иацизшәа.
– Иҟоузеи, шаҟа килограмм ааихьоузеи? – дыццакны днаҵааит
Манча, «Асасааирҭа ду» аҟны данааи, акапанга иадгылаз
дизааигәахо.
– Ҳчаихыхцәа макьаназ иааргахьеит, иааргахьеит... – абригадир
Таҷ аттаҳәа аихыҳасаблара даҿын, ибла гәыҭбаа дуқәа ихылашауа. Манча иблокнот ааҭиган аттаҳәа абригадир еиҳәаз наниҵеит.
Уи аамҭаз, ачаихыхцәа рашәа «Асасааирҭа ду» иахьыгӡаны
иааҩуан:
О, ҳчаи барақьаҭ,
О, ҳчаи гәырӷьахә:
Ажәҩан уалаланы уԥырла,
Амшын ухыланы уӡсала…
Абарҭ ачаихыхцәа рыԥсҭазаара ацәқәырԥа енагь самандаз уҳәаратәы рашәа иақәыршәаны, рнапқәа ырмацәысуа
ихын. Манчагьы ашәа цәыригас изымдырӡауа ирыцирӷзуан. Ан
гәыблы лыхшара ихахәы лнапы шалылшьуа еиԥш, Манча бзиа
ибаны ачаи чықьқәа инапы нырхшьылауа, аус ахьеилашуаз
днеин ҳамҭакы дыҟан.
Иаарласны акеҩ-акеҩҳәа асаркьал абжьы геит. Ачаихыхцәа
ркаҵкәырқәа еиҵагәа ирҭәын, абри аамҭазы Манчагьы апарторганизациа амаӡаныҟәгаҩ Кәасҭа дивартәаны имашьына
архәарақәа ирхарҵәиуа аҿынаирхеит.
– Уа мшыбзиа Дадын! Уабацауеи шьыбжьон шоураха? –
днаҵааит Манча, имашьына ԥшьшьаала иаанкыланы.
– Сабацауеи, дад, асас гәакьақәа бжьымшынк ирхысны
иаҳзаауеит рҳәан, сырԥыларазы сцоит, – иҳәеит аҭаҳмада ӡыш,
имаҟа-па инацәхыԥ аваҵаны, илабашьа аҟыгәҳәа ахаҳәра
инылеикшан.
– Уааи, нас, ҳаргьы уахь ауп ҳахьцо, – иҳәан Манча, иганахьала амашьына ашә аҷараҳәа иааиртит.
– Ари иуку закәызеи, Дадын? – днаҵааит Кәасҭа, аҭаҳмада
данааиватәа.
– Арҭ даара еихаҳатә бзиақәоуп. Урҭ сбаҳча аҟынтәи
ихҵәҵәаны иаазгоит. Иаҳзаауа асасцәа ҿыц анхара иалагеит
рҳәоит. Ус анакәха, аҿыцынхаҩы уихәароуп, урҭ рыԥсадгьыл
аҿгьы абас ишәҭлааит абаҳчақәа, – Дадын ибӷа нкыдҵаны
даатәеит.
– Урҭ уаха иаанхар алшоит, уаҵәы ирумҭарызи Дадын, –
даацәажәеит Манча, Дадын иҟаиҵаз игәы иаахәаны.
– Уаха иаанхаргьы зеиԥшыҟам, ҳбаҳчақәагьы рбап, ирҭахугьы
рнапала иалырхып, – иҳәеит Дадын.
Арҭ шеицәажәауаз амашьына аконтора аԥхьа инеины
ахыгәҳәа иаангылт. Ҩыџьа-хҩык асасцәа ирԥыларазы иааихьан. Асасцәа ааиаанӡа ҳәа, урҭ русқәа ирылацәажәауа,
аҵәаҵла еиԥынчыла ашәшьыраҿ атәарҭақәа ирықәтәан.
Ахәылԥазы ашоурагьы хҽхьан, амра резинатә мпылушәа
иҟаԥшьӡа азбжарак амшын инӡаалахьан. Уи, аҵыхәтәантәи
ашәахәақәа ԥшьшьала аԥсабара ԥшӡа иалкәкәааны мчыла
агәыҵакра иаҿын. Ԥшашәшәыкгьы џьара иасуамызт. Аҵиаақәа
ацәа иалоушәа, имҵысӡо игылан.
Асасцәа ааихьан.
– Ҳара шьапыла ҳцоит, – рҳәан иаҿадыршәт, «Асасааирҭа
ду» агәашә ианааҭыҵ, аԥсуа ԥҳәызба Минакеи албаниатәи
аԥҳәызба Пандореи.
– Зеиԥшыҟам, ҭынчгьы ҳаицәажәауеит, – рҳәан, иақәшаҳаҭхеит
егьырҭ рҩызцәагьы. Амашьынақәагьы, ашьапызаҵәқәа реиԥш,
аку-суҳәа еиқәҿҭуа, икка-ккаӡа иҭацәны рҿыҩархеит.
Џьгыдырхәа ақыҭа есааира алашьцара азааиуан, аха усгьы агәырӷьа шьҭыбжьқәа аԥсабара дырҿыхауан. Ашәаԥыџьаԥ
иаҵәара ишшәырӡа ирыҵаршәыз амҩаду ианыланы инеиуан, хә-мшынк ирхырҳәҳәаны знапы еибазыркыз аиҩызцәа,
Пандореи Минакеи. Пандора лхы-лҿы еиқәа гьежьыхәҵәа
агәыкра аҿықәҳәҳәуан. Уи агәырӷьа ду шлымаз мҩашьахуа
лыблеиқәаҵәақәа лхалашауан. Минака лгәаҿы иԥхауаз ахьтәы
иаҵәа зынҷҷалоз лхы-лҿоу иадхәмарлон аҵыхәтәантәи амра
ашәахәақәа. Арҭ бызшәала изеиқәшәом узҳәарымызт. Ажәа
мҳәаӡакәа баша инеихәаԥшыргьы, рыгәқәа ирҭаз иаразнак еилибакаауан.
Дадыни албаниатәи анхаҩы Мусҭафеи еицәажәауа инеиуан.
– Аа уаангылшь-уаангылшь, – Дадын, урысшәала уиаҟара
иҟаӡамкәа ицәажәоз Мусҭафа дааникылауан. – Аӡиас
мҩахганы арха иқәҳҵеит уҳәазма? – иҵегьгьы иҽынидхаланы
диазҵаауан.
Мусҭафа, урыс ажәас иидыруаз зегьы адгаланы, Дадын еилыркаара даҿын Албаниа ҿыц аԥсабара ишақәԥоз.
– Ааи, дад уи ҳәарас иаҭахузеи, – иҳәеит Дадын, Мусҭафа
дызҿыз цқьа ианеиликаа. – Аӡиасқәа ҳнапсыргәыҵа ианысуа
иаламгеи, дад, Мусҭафа, абри слабашьа исҭахны ишынаск-ааскуа
еиԥш ауп ҳара ҳҿы аԥсабара уаҩы ииҭаху алеигӡауа ишыҟалаз.
Уи ҳара ҳҿаԥхьа ишьамхышлеит, дад, – Дадын Мусҭафа иеиҳа
аурысшәа шиҳәауаз ангәеиҭа дамеигӡакәа иҭырбӷьыжәааны
ацәажәара даҿын. – Волга-Дон ажра ду жәбазу, дад, Мусҭафа?
– днаҵааит Дадын.
– Ааи, ааи, ҳаҟамзи хымш, аха уеизгьы сызхара исзымбеит.
Арахь аамҭа уаҳа ҳамам. Ҳашьҭахьҟа аус дуқәа ҳазԥшуп, – аҭак
ҟаиҵауан Мусҭафа. Уи, ихылԥа гьежь ду аарҽеины, зны ашла
Дадын днаизԥшуан, насгьы даҵашьыцуазшәа иааикәыршаны
иҟаз аԥсабара лаԥшыла инеимидауан. Игәы змырҭынчуаз уск
ҳәцымцуа ицәеиижь ишналалаз ихы-иҿы ианубаалауан. Абас
еицәажәауа амҩа ду ианыланы инеиуан
аԥшәмацәеи асасцәеи.
Амрагьы ашәахәақәа накәаԥсаны амшын инӡааҵәрыла ицеит. Аусурахьтә зыҩныҟа ицоз аколнхацәа, асасцәа анырбалакь
инахырхәаны аԥсшәа рарҳәауан. Пандореи Минакеи аколнхацәа
рклуб аԥхьа ианнеи, рышьҭахьҟа иааиуаз иаарзыԥшит. «Бзиала шәаабеит аҳәаанхыҵтәи ҳҩызцәа» – асасцәа рыбызшәалеи
аԥсышәалеи аклуб аԥхьа алозунгқәа ҩны икыдын. Ари иаԥхьалакгьы
рхы-рҿқәа нархаччауан. Ашкол хәыҷқәа акласс
ишаадәылҵлакгьы ақыҭантәи аклуб ашҟа иҩуан. Аколнхацәа
еизон. Есыхәылԥаз еиҳагьы уаха ашҭа агәырӷьа ҭан.
Албаниатәи арҵаҩы Шевкет аҵаҩцәа гәыԥҩык ицны аклуб
дыҩхалт. Уи аамҭазы аклуб аҩнуҵҟа зегьы еизаны итәахьан.
– Сара, – ҭынч дналагеит Шевкет ажәа анирҭа, акафедра
инапқәа нықәҵаны. – Иугославиеи ҳареи ҳҳәааҿы, Кукеса
ақыҭан аабыкьа еиҿыркааз ашкол аҟны аурыс бызшәа сҭиуеит.
Абарҭ шәеиԥш иҟоу анхацәа рхәыҷқәа аҵара дсырҵоит. Сара
исҭахуп асовет уааи ҳареи гәыла адагьы бызшәалагьы цқьа
ҳаиқәшәо ҳҟаларацы, – Шевкет иажәа далгаанӡа ахәыҷқәа
«ура» рҳәан анапеинҟьара ианалага, адуцәагьы инамҽхаркит.
– Иахьатәи Албаниа ҿыц шәышықәсала аҭырқәа дшьацәхысуа
дықәын, – ацәажәара даҿын уажәы албаниатәи анхаҩы, Сабри,
– цәгьа-цәыԥхамшьала ҳара ҳауаажәлар нзырҵәауаз анемса мҵарсыҩцәеи, аҭырқәа рҳәцәеи иреицәан аҩнуҵҟатәи
амалуаа, акороль Аҳмеҭ Зогу дназлаз. Иахьатәи ҳканал ҿыц,
ишабоз адгьыл аҿы аӡы аазгаз, аҟаҵаразы иҳалихуаз аԥара
Аҳмеҭ есышықәса иџьыба иҭеиҵон, аӡымҩас шцацыз ицауан,
ҳара ҳзы хәарҭарак аламкәа, – Сабри ибла еиқәаҵәақәа енагь
агәырӷьа зыхҳәҳәыла иҟаз нҭахәлан, ишаҵәшаҵәуа иблацәақәа
инарыҵагьежьит. Ихаҿгьы амца нахҟьаны, иааҟаԥшьхеит. Уи
ихахәы иналарсны ицламҳәа аҟнынӡа иӡамҩа иалҳәа илашьҭыз
ашәахсҭа ихы-иҿы, аԥҭа цәышқәа зху, ажәҩан иаҵаршәу
амзаҿа еиԥш ианубаалон. Ари, Сабри иԥсадгьыл ахьчаразы аӷа
диҿагыланы данықәԥауаз ахымҩас изыннажьыз ашьҭра акәын.
Асасцәа ауха ҳамцар ҟалауам рҳәан, Аха Дадын иеиԥш иҟаз
аҭаҳмадацәа ирымуит, минакараа рышҟа имҩахыргеит. Минакараа «Асасааирҭа ду» ахықәҵәҟьа иқәынхауан.
Аԥхын ҵхы напыла аӡәы иаархихызшәа иккаӡа иаашеит. Џьгыдырхәатәи ақыҭа есымша еиԥш иахьагьы шьыжьӡа
иҿыхан аҽынтәи аԥсҭазаара иалахәхьан. Асасцәа амашьынақәа
ирҭаларацы рҿанынарха, Сабри ибжьы наиргеит:
– Аԥшәмацәа, адгьыл ду иқәынхауа ҳҩызцәа, шәнеи ҳара
ҳахьгьы сасра, «Шәсасааирҭа ду» аҩыза Албаниагьы ижәбарц
шәҭахызар.
Дадын ауаа днарылс-аарылсуа ацәажәара иаҿыз Сабри днаидгылан, иацтәи аихаҳатәқәа ауапцәа цәаакы илаҳәаны уи
инаииркит.
– Сыцәап, аха убас сыцәап, абомба сывараҿы иԥжәаргьы
сазмырҿыхаратәы, – иҳәан ауаҭах иааҩнашылаз Нодар,
хыхьтәи длеизшәа, дшеилаҳәаз ҿыцха ииарҭа иҽнылаижьит.
Икаруаҭгьы ааҿыж-ҿыжт, усзаахма, иеиԥырӡааша уаргьы саргьы ҳәа аҳәауазшәа.
Ԥыҭраамҭак ауаҭах аҿы ҭынчран. Адәахьы икатәаз ашоура хызҽуаз ԥшаҟәандакгьы аԥенџьыр икылсны ауаҭах
иныҩналауан. Иаахәыҵырҟьаны агәгәаҳәа абарҵаҟны џьоукы
рышьҭыбжь геит.
– Уабанӡацои, сара сеибгазар уи џьара иухьысыгӡап, – еишьҭаз
руаӡәы дҳашҳашуа, иԥсы ихәлаханы ацәажәара даҿын.
– Шәынзырҵәара шәыӷралааит, ацәаха ҳашәҭар иауазеи, аӡеиқәҭәарада уаҳа ус шәымаӡами, – иҳәан Нодар
дааҳәын, варала днаиеит. Илацәақәагьы неиқәиԥсеит, аха
минуҭкгьы изымчҳакәа апружина зҭагылоу ашәындыҟәра
ахҩы еиԥш иҩеихԥеит. Ииҳәоз узеилымкааратәы дааҟәындҟәындын, дааҳәны егьи иварала днаиан, дырҩегьых илацәақәа
неиқәиԥсеит. Изтәыз аԥшәма изгәаазшәа, имгәа аауарчарт.
Ашьхацара гәхьаазгауа аҽы еиԥш, иҿыҵа аӡгьы ҟәандаӡа
иныҵалеит.
– Борис, аа Борка, сашьа, – арыцҳабжьы ихаҵаны ҿааиҭит
Нодар.
Борис акәаԥ аҿынӡа даннеи, ишәҟәы игәы инықәҵаны
иҽырххо ҿааиҭит, – ара сыҟами Нодар, акыр уҳәар уҭахызар.
– Хәба ирыдамхаргьы иумазар исхумбаан, иаха аахыс
иҟьалангьы џьара чаӷьак сыӷрамшәацт, сымгәа ашақә иасуеит,
скьатеиқәа рыԥсы ҭалеит. Арахь ишудыруа еиԥш, аурыс бызшәа
аҭоурых ааины аҽаасыднарӷәӷәалт, – ихы-иҿы ианымаалоз
арыцҳа-ԥштәы иҭаны ацәажәара даҿын Нодар. Иԥынҵа ырхәа
ду зҽаҵарчны иԥаҵа жәпа еиқәаҵәа иҿаз, уажәи-уажәи иабџьар
хаԥыцқәа инарыбжьакны ахыҟаҟаара
дналагауан.
– Џьаҳаным зҭыԥхаша, сҭаацәагьы сырхашҭит, абар уажәшьҭа
жәохә мыш ҵуеит урҭ ирылҵны акапеи сџьыба иҭамлеижьҭеи.
Иацы ателеграмма ҟасҵеит, схы самыхәо аиарҭа
сылазшәа. Иахьа акы анысмоу аԥышәарақәа рыҭира акәым, иара ауниверситетгьы наҟ инсыжьуеит.
Нодар ацәажәара дахьынӡаҿыз, Борис дзыԥхьауаз ишәҟәы
аҿы ааркны аиарҭа днықәтәан, иаԥхьа икаԥсаз ишьаҵақәа
ишьаҵара дналагеит.
– Уаҳа акы саҳәомызт, абыржәы шә-мааҭк срықәиҭны исымандаз, нас иҟасҵоз убарын, – дҩагылан, Борис џьара дицәцар
ҳәа
дшәауазшәа, ииарҭа днылатәеит, – аԥышәарақәа убас исҭирын
аха, хәба иреиҳау акы ыҟазаргьы «иудаҳныҳәалоит афырхаҵа,
Нодар», – ҳәа алекторцәа исыдныҳәаланы исырҭаратәы. Аха
иабаҟоу, шә-капеикгьы аӡәы сыгәра ганы
исиҭом. – Нодар ихчы
дааханы ишьамхы инықәиҵан, иҩнапыкгьы ихы иаҵаргәаны,
рыцҳара дук иампыҵашәаз аӡәы иеиԥш, дынкахәыцуа днаиеит.
– Уара, иаҳҳәар угәы иалсуеит акәымзар, ҩымш ҵӡом саб иашьа ҳәа иаҳурдырыз аԥара узныжьны дцеижьҭеи, изыхҭнуҵазеи
нас? – иҳәан Борис дҩагыланы, аԥенџьырқәа ҟьаҟьаӡа иааиртын, ихы аҳәара дналагеит.
Амра, адәыӷба авагонқәа реиԥш, зҽеивҵаԥсаны игылаз
акорпусқәа рықә кылнаҵәар аҭахызшәа, хыгәҵәы ирхашуан. Астудентцәа рықалақь аҿы ҭынчран. Ашара иацгыланы
апаркқәеи абаҳчақәеи рахь ҽазыҟаҵара ицаз астудентцәа,
еихьышәшәа-еиԥшәшәа рыԥхын хызақәеи рышәҟәқәеи ргәыдкыланы,
шьыбжьон ԥсшьара ҳәа руаҭахқәа рахь ахынҳәра
иаҿын. Иаҩцацәамкәа ахәхәаҳәа исуаз аԥша ҟәанда иаанагауан игәыҟаҵагаз ақәыц-шәҭ афҩы хаа.
– Исиҭаз зуҳәаз саб иашьа, аҩызцәа змоу изы шәкы-ҩышә
мааҭ аԥара ԥараӡам, – даақәыԥсычҳан, Нодар ихчы ишьҭахьҟа
аҭӡамц инкыдыжьланы ибӷагьы надиҵеит. Борис Нодар ииҳәаз
аҭакс даҽакы иҳәарц иҽыназикын, аха длакҩакуа дышгылаз
атыгә-тыгәҳәа аӡәы ашә днас-наст.
– Шәлеи, – иҳәеит Борис даақәгьежьын. Нодар дахьтәазгьы
иҽимырҵысит, аха игәы иаҳа ирццакны аисра иналагеит,
ихы аҭыԥаҿы ишыҟазгьы ԥшьынҩажәи жәаба градус ҟаҵаны,
иблақәа рцәа инҭаҳәын ашәахь аԥшра иалагеит.
– Мшыбзиақәа, гәырӷьаҿҳәаша, – лҳәан, иааҩнашылаз
аԥошьҭаныҟәгаҩы лыхәда иахаз ашәҟәҭра ду астол инықәлыргылан,
қьаадқәак ҭгауа дынҭалеит. Нодар дзықәтәаз
акаруаҭ
апружина даршәызшәа, дҩаҵууаан али-ԥси рыбжьара аԥошьҭаныҟәгаҩ дналыдԥалеит. Иааҭылгаз ақьаадгьы
аалымԥаан, дыццакны илаԥш нахигеит. Борис аҟәардә даахан,
игылаз аԥҳәыс иналыҵаиргылт.
– Иҭабуп, – лҳәан, дааԥсаны дшыҟаз удырратәы, иҵауланы
даақәыԥсычҳан, днатәеит.
«...Аԥарақәагьы амҩа иқәаҳҵеит» ҳәа ателеграмма иахьаныз даннаԥхьа, Нодар аҵх лашә дшагәылаз ихы-иҿы ацәымза
нақәдырԥхазшәа инықәлашеит, иахьа шьыжьы аахыс имччацыз
иблақәагьы ччеит.
– Усоуп ишрықәнагоу, дааиаат иҭахызаргьы, уи сара иабасԥырхагоу
мшәан, иааишьҭыз аҟара егьи сџьыба инҭеиҵар, нас
аҩныҟа дцап, – ацәажәара даҿын Нодар, иблақәагьы ааихмырсыӷьӡакәа
аԥошьҭаныҟәгаҩ еилыршьқьраауа илыԥхьаӡоз
аԥарақәа дрыхәаԥшуан.
– Дарбан иузаауа, Нодар? – игәы ишнанамгаз удырратәы
дназҵааит Борис.
– Дарбахын, саб иоуп, – дазгәдуны аҭак ныҟаиҵан Нодар,
аԥошьҭаныҟәгаҩ иааилыркыз иԥарақәа еиларҽны иџьыба
инҭеиҵан, ишьҭахь инапы ҟаҵаны даалеиҩеит.
– Ииашоуп, ҳара зегьы ҳҭаацәа рыда ԥсы ҳхам, аха уара, ианысабиз зны урҭ рыхәдахь ихалаз, иахьа уанарԥысхагьы ушьапқәа
хшьны уқәтәоуп, – иҳәан Борис, знымкәа-ҩынтәымкәа ас аҭаацәа
зжьауа иибахьаз Нодар игәы изнырханы, даацәажәеит.
– Аҩыза иҿы хә-мааҭк ззымгәыӷьуа, ацәажәараҿгьы
уиаҟара дкызар бзиан, – иҳәеит Нодар, уажәраанӡа арыцҳа
ԥштәы зиҭауаз иблақәа нҭарлашьцаны. Дызлеиҿартәыз зегьы
реиҳа рыԥшӡагас ииԥхьаӡауаз иԥаҵақәагьы инапы рылшьны
инеиқәирԥшӡеит.
– Хә-мааҭк ракәӡам аус злоу, ауаҩреи ахдырреи роуп, –
иҳәеит Борис, ашәаҿы даннеи даахьаҳәны.
– Ԥхашьароуп, ҳаҷкәынцәа, шәара шәҭаацәа ас ҳажәжьауа
шәалагар, – лҳәеит аԥошьҭаныҟәгаҩ, иҟалаз закәыз анеилылкаа, лышәҟәҭра аҵӷа лыхәда инахылшьын дцарцгьы дҩагылеит.
– Уи бара ибусым, бхаҵкы, бара ибусу аԥара анысзаалак иааганы сыҭара ауп, – аҭак ныҟаиҵеит Нодар, хаарак аҵамҵаӡакәа.
«Уара, аԥошьҭаныҟәгаҩ иарбан уаҭаху дахьыҩналаз?» ҳәа
абарҵахьтә абжьқәа анлаҳа, Нодар ииҳәаз акгьы ахымҳәаакәа
аԥошьҭаныҟәгаҩгьы наҟ дындәылҵит.
Амра хыҵны иҭалахьан. Шьыбжьон астудентцәа рыԥсшьара
аамҭазы иҿыхаз урҭ рықалақь хәыҷы, уажәы иара аԥсшьара
арҭазшәа аҭынчра ахатәан. Астудентцәа аӡәи-аӡәи еиԥырхагамхауа,
зегьы рыҽшаны аԥышәарақәа ирзааиуаз рҽырзыҟаҵара
иаҿын.
Нодар ари аамҭазы изхара ыфаны, дбақьаӡа, дшәышәуа,
ишьҭахь инапы ҟаҵаны астудентцәа рыкрыфарҭахьтә дхынҳәны
даауан. Хԥаҟа ԥаҭлика ауарашгьы ижәызаап, лафк зеиҳәашаз
ԥҳәызбак илаԥш дааҵашәаргьы цәгьа имбауа, дҿаԥхаҿаччауа
длеиуан.
– Аа, аҳәыҳәқәа, арыц шьҭышәыҟәшәошәа шәыхқәа шьҭацаланы
шәызҿу иарбану, аԥышәарақәа шәҽырзыҟашәҵозаап, –
иҳәан ибжьы нарықәиргеит, амҩа нымҩахыҵ ақәыцқәа рыҵаҟа
ашәшьыраҿы итәаны аԥхьара иаҿыз аӡӷабцәа.
– Мап, ҵыԥх абра гәырк ҳацәкашәан, сынтәа аԥшаара ҳаҿуп,
– лҳәеит иаҳа ацәажәареи алаф ҳәареи згәы аҳәауаз аӡӷабцәа
руаӡәы, ашырҳәа лхы дҩахан.
– Бзиара убааит, – лҳәеит аҩбатәи, лыла дынцәыҵыԥшшәа,
наҟ даҳԥырнагауазар ҳәа лгәахәаны.
Ахԥатәи зынӡагьы лхы шьҭылымхӡеит, аха лнапы нцәыҵырҳәҳәаны
ацәажәара згәы аҳәоз лҩыза дынҭылбӷыҷааит.
Уи дааҭрысын, аха иззакәыз анылдыр, ишылҭахӡамыз
лхы ларҟәны ашәҟәы аԥхьара дналагеит.
– Уи агәыр сара ҵыԥхцәа абраҟа ампыл сшасуаз сынкаҳан,
сгәыҵәҟьа иалалеит, ашьҭахь шәара ишышәтәыз ансаҳа,
иалымхкәа иаансыжьын, иахьагьы уа иалоуп, шәҭахызар уажәы
иалышәх, шәҭахызар аԥышәарақәа ҳанрылгалакь, – иҳәан Нодар, длафмацараха днарыдгылт. Аха итәаз аӡӷабцәа
аӡәгьы
аниқәҿылымҭ, – абрыгь сыԥхасҭақәа иреиуоуп, –иҳәан, инапы
ҩаргӡаны иҭахәӡа икнаҳаз қәыц-шәҭ шьыҵәрак нҿиҳәҳәан,
абӷьыжәҳәа инарылаԥсаны, акорпус ахь иҿынеихеит.
Нодар, иара дзыҩназ ауаҭах аҿы дааиаанӡа, кырџьара ауаҭахқәа
рҿы дынкыдгылт. Аха зегьы рхы ақәыжьны аԥхьара
иаҿызшәа аниба, саргьы акы саԥхьап игәахәын, иуаҭах аҿы
дааит. Иуаҭах аҿы ицыҩноу Борис астол дахатәаны ашәҟәы
аԥхьара даҿын. Уи есымша ашара дацгыланы ауниверситет
аԥхьарҭа азалахь дцоит. Уаха ашә анадырклакь даауеит.
– Уажәшьҭа аҽазыҟаҵара иаамҭоуп, – иҳәан, Нодар ауаҭах
дшааҩнашылаз, ижәҩахыр иҭарԥаз икьаҿ аҟәардә ахы
инахаирԥан, иеимаақәа ишьхыршәшәауа, акаруаҭ днықәтәеит.
«Аҽазыҟаҵара иаамҭоуижьҭеи акрааҵуеит, аха...» ааигәахәт
Борис, имҳәакәа иҽааникылт акәымзар.
– Уажәы асааҭ ԥшьба рыбжа ыҟоуп, уаҵәы ашьыжь асааҭ
жәба рҿынӡа сааҟәымҵӡакәа аԥхьара саҿызар, абри ашәҟәы
иану аҵара акәым, имҟаҟаӡакәа илбааздап, – иҳәан Нодар, астол иаақәихыз ашәҟәы еиқәчаҟәа ду иманы ишьҭахьҟа
иҽынхыршәҭны, икаруаҭ днықәиеит.
– Сыԥсы-сынха уаҵәы ари сҭиуеит, уаҵәашьҭахь – аурыс
бызшәа, аҭоурых, нас инхои? Ҩба заҵәык роуп, урҭ ишысҭаху
срылахәмаруа исҭиип. – Нодар иаԥхьаҟатәи ипланқәа ҟаҵауа,
ишәҟәы аилырхра даҿын. Уи ашьҭахь ԥыҭрак ауаҭах аҿы ҭынчран.
Нодар даҟьак лагӡаны ҩынтәгьы даԥхьахьан, аԥхьа данаԥхьоз
даҽакы дазхәыцуан, иаҳәауаз имаҳаӡеит, аҩынтә рзы «аамҭа
сыцәцеит» иҳәан, дыццакны илаԥш лахиган, иреицәа-иреиҵа
акгьы ихаҿы иаанымхеит. Уажәшьҭа икаруаҭгьы лассы-лассы
аҿыж-ҿыжра иалагеит, днаҳәуан-дааҳәуан аҵәымӷ дахаиоушәа,
нас иҿы еихԥауама уҳәаратәы инеиужьны аҿарҳасра далагеит.
– Абри еицәоу предмет хыԥҽыга сара ахаангьы сақәымшәацт,
– иҳәан, ииарҭа днықәтәахт, – сзыԥхьауа ааркьаҿны
иҩуа сдәықәлар иаҳа иеиӷьуп, иара уа саннеилакгьы схы иҭоу
акы исзаҩызоуп – инцәыҵырҳәҳәаны снахәаԥшуеит, – иҳәан,
дҩагылан тетрадк аашьҭыхны астол днахатәеит.
Зназы Нодар даара игәарԥханы даҟьак азбжа аҟара аахиҩылааит.
Нас дҩаҵҟьан, инапқәагьы ишьапқәагьы мҩанҵауа,
аҭаалым ҟаҵара далагеит.
Борис ихы инапы аҵыргәаны, дԥышәырччо Нодар дизыԥшуан.
– Узырччои, удақәа канӡахьеит, ауаҩы хшыҩла аџьа рацәа
анибалакь ашьҭахь абаҩрҵәра шхәарҭа дуу ауудырхуа, – иҳәеит
Нодар. Борис, Нодар ииҳәаз ақәҿымҭкәа, ихы ларҟәны ашәҟәы
аԥхьара дналагеит. Нодаргьы иҽиркаран, дҳашҳашуа ишәҟәы
шьҭыхны дырҩегьых иҽеиҵыхны икаруаҭ днықәиеит.
Аамҭа шцац ицон. Уаҵәтәи амшгьы ашьапқәа ирықәгыланы,
Нодар дарҿыхар ҳәа ишәозшәа, есааира ааскьара иаҿын. Нодар,
«ибаҩ рҵәны, ихы аԥсы аршьаны» дышьҭалеижьҭеи, шәынтәҟа
днаҳәы-ааҳәхьан, уиаҟарагьы дҿарҳасхьан. Ауаҭахгьы
есааира
иҭшәахауа иалагеит, аҳауагьы маҷхеит. Нодар илахь, ашьыжьтәи
аӡаӡа еиԥш, иԥҟыш-ԥҟышӡа аԥхӡы нақәнаԥсеит. Ахьышәҭҳәа
ииарҭа днықәтәан, кыраамҭа илаԥш кыдырхаланы, џьара
дыԥшуан.
– Ҳаи, аԥсра сагар иамази, – иҳәан, ишәҟәы наҟ инықәыжьны
дҩаҵҟьан, икьаҿ ахьхишьыз днадыххылеит.
– Иҟалеи уара, иахьзеи уи узхәаԥшуа? – иҳәан, иџьашьаны
днаҵааит Борисгьы.
– Иахьзеи закәи, уанаџьалбеит, сара аҵысмҩас хәыцк алшәар
игәазҭоз, уажәы схаҭа скьаҿ иҿоу аҳәынҵәрақәа шыҟоу
урыхәамԥшуеи, акы ахы бжьшәоуп, егьырҭ аарҩара иқәнакызшәа
еиҟәышьшьа иҟоуп, ех, абарҭ аԥышәарақәагьы ҳаргьы
еиԥырӡааша, ауаҩы ихы ихашҭуа дышԥаҟарҵои, – иҳәан, џьара
ԥхашьара дук иақәшәаз аӡәы иеиԥш иҽыҟаҵаны,
икьаҿ зхарԥаз
аҟәардә ганхашәа дықәтәаны ахәаԥшра даҿын.
– Уи уадаҩк алам, уажәы уҽыззыҟауҵо апредмет уаҵәы
ишуҳәаз еиԥш иуҭиир, аҳәынҵәра ҿыцқәа шаҟа уҭаху аахәаны,
иаҭаххар аҟанҭаруаз еиԥш иукәуршап, – иҳәеит Борис, игәы
иаҳәоз ихы-иҿы ианмырԥшӡакәа.
– Ушаҟәыҵра уаргьы, ауаҩы узлеихыччаша анубалакь, нас
аҵырбел еиԥш уихьынҳаланы дукуеит, – иҳәан, Нодар икьаҿ
ахьахарԥаз иаахихит.
– Уи иеицәоу уаҩы дызлаухыччаша акгьы узыҟамлааит, –
наҭеикит Борис.
– Иарбан узлацәажәауа уара, «ҳәынҵәрак ахә имоуӡози»
рҳәауа сҩызцәа сахьрылоу ирԥхашьагами, – иаҳагьы иҽынеицреиршәеит
Нодар. Борис уаҳа имаикыргьы ишылҵшәадахоз
идырын, ихы-иҿы гәыкы еиқәа аԥышәырчча аҿықәыҳәҳә, ихы
ларҟәны ишәҟәы аԥхьара дналагеит.
Нодар ԥыҭраамҭак дадырсызшәа акы иҽаҭаны дазхәыцуа азхазы дықәгылан.
– Уара, абра ааигәатәи амагазин аҿы иҟалару аҳәынҵәра? –
иҳәан дназҵааит Нодар, икьаҿ амаӷрақәа инапы кылхуа дахьгылаз.
– Ишԥаҟамлари, – наҭеикит Борис.
– Аҳәынҵәрақәа аахәаны уажәыҵәҟьа саауеит, агәыри арахәыци еиқәыршәаны иумаз, – иҳәан Нодар, ашә ааимԥааны
дындәылҟьеит.
– Уи зеиԥшыҟам ҽыҵгоуп, – иҳәеит гәаныла Борис дахьтәаз.
Нодар ҳәынҵәра аахәара дцеижьҭеи аамҭа маҷымкәа
ицахьан. Амра ашәахәақәа ацырԥсса Уӡо ахәы ианавала, мраҭашәара амца акызшәа ажәҩан акалҭ нцәыҵлашеит.
Ԥшаҟәандакгьы ақалақь иахыкәыршаз ахәқәа инарҿашьқьыруа,
аҵиаақәа наԥхьашьшь-ааԥхьашьшьуа ақалақь ахь албаара
иаҿын. Астудентцәа рықалақь хәыҷы аҿы афымца лашарақәа
нхәыҵҟьаны иакхьан, аха макьана адәахьы лашаран. Шьыжьы
инаркны хәлаанӡа аԥышәарақәа зҽырзыҟазҵауаз
астудентцәа
џьоукы уажәы ампыл ԥхаҵаны ирыма адәеиужь иқәын, даҽа
џьоукых еикәша игыланы ампыл еимдауа напыла асра иаҿын.
Егьырҭ астудентцәа ажәжәаҳәа
рҽеиларҳәон – акино, атеатр,
апаркқәа рахь леиҩеира иахьцарыз мачхәызма. Борисгьы, кинок збап, сыԥсгьы сшьап игәахәын, иҽеилаҳәаны ихәда рҽеиуа
асаркьа дшадгылаз, аҟыгә-ҟыгәҳәа аӡәы ашә днасит.
– Шәлеи, – ҳәа Борис аҳәаха имоукәа ашәгьы ааимҟьеит,
маика заҵәы ампыл игәыдкыланы Борисраа рҩыза ҷкәынак
дааҩнаххит.
– Нодар дыҟаӡами, уара, иаб даан абра дгылоуп, – иҳәеит уи,
иԥсы ихәлаханы.
– Нодар дыҟам, аха иара арахь дааумгауаз, – иҳәан Борис,
ашырҳәа ашәахь иҿынеихеит.
Нодар иаб уаҩ кьаҿк, шәпакы, ихәда унапы акәымшо ихазза
иҟан. Ихы-иҿы ҭҭәаа ду убас иҟаԥшьын, аҭәыц иаҟароу акы налакшар аҽырҳәа ашьа неигәыдшылап угәахәратәы. Енагь иччоз
иблақәа ирхубаалон ҵыхәаԥҵәара змаӡамыз агәыразра. Бориси
иареи еибадырит. Нас еиманы Борисраа руаҭах иныҩналеит.
– Иҭабуп сыҷкәын, ҳтәарым, – иҳәеит уи, Борис аҟәардә дааханы ианынаиҵаиргыла, – ари ахәыҷы цәыршәага дахьышьҭоу
удыруазар ҳашьҭы, ауадаҩ уаласҵоит, аха...
Борис зназы ииҳәарыз иҿамшәауа даанхеит. Нодар ицынхәрас
иара амцабз аԥырқьҳәа инаихҟьеит, аԥхашьара аԥштәгьы
ҟаԥшьӡа инеиҿыст.
– Ҳажәымҭа ирцәгьазар иҳәа, дад, ахаҵа дызқәымшәо акгьы
ыҟам, сара схаҵоуп, – иҳәеит Нодар иаб, аарла иҿы ҩеихыхны,
Борис иԥштәы шиԥсахыз аниба. Ишьамхқәа иҵамгылауа
аҵысра иалагеит, ихы-иҿы ҟаԥшь ашьа иалаз еизыкәкәаны
ишьапԥықәрахь ицазшәа ицәышхеит.
– Мап, мап, Нодар деибга-дызҩыда, дыхәмаруа, дыччо
иҩызцәа дҳалоуп, хыхькгьы ихьуаны збахьада, – иҳәан Борис,
ашырҳәа днеины Нодар иаб дааигәыдиҳәҳәалт.
«Срыцҳашьа, унапы сануп», иҳәауазшәа аб ибла ҭырхаха
Борис днаиҵаԥшит, – ҳаи, алахьыцәгьа, иани иаби ажәымҭацәгьақәа,
ҳаԥсра ааиаанӡа ҳаишьрацы дышԥаҿу, – иҳәан, деизҟәыҿны
аҟәардә днықәтәеит.
Нодар иаб уажәы-уашьҭан сыҷкәын ашә даахыҵуеит ҳәа ила
ҭраа дыԥшуа дыштәаз, аамҭа акыр цеит.
Борис иҩызцәа умцаӡои ҳәа рҽеилаҳәаны ашә иаалаххыз, Нодар иаб ианынаихәаԥш, инахырхәаны аԥсшәа рҳәан, нас аминауаҭра
шьҭаҵауа, рышьҭахьҟа инагьежьит. Борис агәра ганы
дыҟан
Нодар ус иаарласны дышгәарымлоз, аха ишԥаҟаиҵарыз,
иаб иқәла
ауаҩы иуаҭах аҿы дыштәаз цашьа имамызт.
– Шәгәы иалымсуазар ак шәасҳәоит, – иҳәан Борис дҩагылан,
Нодар иаб дахьтәаз днаидгылеит.
– Иарбан сгәы иалсуа, сыҷкәын иҳәа иуҭаху, – иҳәан, Нодар иаб илаԥш здырхаланы дызхәаԥшуаз ашә иаахиган Борис
днеизыԥшит, исеиҳәарызеишь ҳәа игәы аҭҳара-ҭҳара еисуа. Аха,
Борис ҩ-шьаҿак ҟаиҵаанӡа ииҳәарацы игәы иҭаз мап ацәикит,
«ажәала исҳәауа аҵкыс, иҷкәын дшыԥхасҭоу илала ибар
иаҳа еиӷьуп« игәахәын, иажәа иаразнак иааԥсахны, – шәаала
ҳандәылҵып, кинокгьы аабап, Нодар уахь дҳақәшәаргьы алшоит, – иҳәан даацәажәеит.
– Зеиԥшыҟам сыҷкәын, усгьы уахатәиала сыгәхьааха сузыҟалеит,
– иҳәан, Нодар иаб дҩагылан, имгәа ашәпара
иакәыршаз имаҟа-па хәыҷы инацәхыԥқәа наваиҵан, зџьыба
дуқәа хьынҳалаӡа ишәыз ичоуҳатә кьаҿ ааирҽеит.
Аҵх џьашьахәшәа иссирын. Астудентцәа рықалақь хәыҷы зырлашоз афымца лашара иԥханаҵаз аҵх лашьца ҩаскьан аҿаҟьа
аҽынкыднажьылт. Акорпусқәа рывараҿы ишшәырӡа аҵиаа
иаҵәа ирыҵаршәыз амҩаҿы, амшын ацәқәырԥа еиԥш, изазауан илеиҩеиуаз астудентцәа рҟәыҵәа. Нодар иаби Бориси, еиманы акорпус индәылҵын, еицәажәауа рҿынархеит. Арҭ збауаз
астудентцәа ааҭгыланы ирыхәаԥшуан, нас, – асеиԥш аилахара
аамҭазы заб дыззааз иразҟы иамки, – ҳәа инеиҿахәыҭхәыҭуан,
Борис иҵашьыцны. Астудентцәа рықалақь агәашә аҿы инеиаанӡа
Борис иидыруаз иҩызцәақәак
иқәшәан, зегьы еицәажәауа
агәашә инҭыҵын, атрамваиқәа раанҿасырҭахь рҿынархеит.
– Сашьцәа, шәсыцхраа... Уанн... Алақәа... Ишәсырбап сара,
Мунџьа-иԥа сакәзар!..
Нодар иаб дааҭрысит, ибла агәы агәыр нхыслазшәа.
– Соушәышьҭ сымҳәеи, соушәышьҭ... Шәанн... Алақәа...
Ажәлар рыжәпара иалыҩны иааҩуан абжьы. Инеиужьны
амилиционергьы ашәыршәыр дасит. Ажәлар ааилаҩҩит. Борисраа ццакны уахь рҿынархеит.
– Соушәышьҭ сымҳәеи, соушәышьҭ, – иҳәан аӡәы, икәшаны
игылаз агәыԥ днарылҟьан, дбырбыруа ахаха, ааигәа игыланы
ҭынч иԥшуаз аӡә иахь иҿынеихеит. Аха уа днаӡаанӡа, атазҳәа
иаԥхьа игылаз аихатәы шьаҟа днанҟьан, аӡы иҭганы аҟәара
иқәдыршәыз аԥсыӡ еиԥш, дԥаҟьԥаҟьуа амҩа днаныҳалеит.
– Шәсыцхраа, сахьыршьуа шәымбаӡои, сан, саб, шәабаҟоу? –
ибжьы еилырхаа ишилшоз аҳәҳәара даҿын.
– Сыҷкәын, узфада? – Нодар иаб иҷкәын днаихыххит.
Усҟан Борис иҩызцәеи иареи еицхырааны, Нодар ишьапы
дықәҳаргылоит ҳәа иаҿын.
– Ари шәыҷкәын икьаҿ амаӷроуп, – иҳәан ҷкәына аукы, Нодар
имаӷра иҿырхыз ыркәлаауа икны иаб дааидгылт. Аб гәыԥшқа
илаӷырӡқәа, иԥаџь-ԥаџьуаз илахәыцқәа инарымшәшәан, иӡамҩа
инаҿалеит. Аҷкәын иикыз амаӷра ааимихын, ашьа зыдшәыла
ихаланы ачра иаҿыз Нодар иԥышә инадикылт.
– Изызуда, изызуда? – рҳәан, рмахәарқәа еилҳәа, ақәԥара
рҽазкны Нодар иҩызцәа ҩыџьа аакылҟьеит.
– Изызухда, алада ақалақь агәҭахьы џьара дырпҟазаап, ара
данааи аҵҟьара далагеит? – иҳәеит наскьашәа игылаз аӡәы.
Нодар иаб даниба еиҳагьы даҿаапкит. Нас дҵәаан, еицрыжәжәа
аҳәынҵәа агәыдтатала ишәыз икьаҿ неишәхирҵәраан,
иаб игәы дынкыдсыланы днаирбӷаӷан, хаха ааигәа
игылаз аӡә иахь иҿынеихеит. Аха, Мунџьа иҷкәын дмышьҭыкәа
днеиԥыххылан, дааигәыдиҳәҳәалт. Аӷьфыҩгьы
ҵәыҵәӡа иԥынҵа
инҭышәшәеит.
– Ижәбома, ааӡара бзиа алҵшәақәа, – иҳәан Борис, ибжьы
ныҵакны иҩызцәа рахь даацәажәеит.
Ахәыҷқәа реиԥш игәынқьны иҵәуо, знапы еикәыршаны игылаз аби аԥеи мчыла иааиҟәыркәкәаан, хазы-хазы ирыманы
рҿынархеит Борис иҩызцәеи иареи.
Араинагӡком ахантәаҩы икабинет ашә ааимҟьан, Борис Тагә-иԥа
Аҭацәба апружина даршәызшәа, аҿывҳәа даадәылҟьеит.
Исахҭан шәҟәыҭра ҟаԥшь ду, уажәы-уашьҭан ацаԥха ркырҭақәа
адых-сыхҳәа иҿыжәжәап угәахәратәы, шәҟәыла ирҭәны иҟан.
Ихы-иҿы гәыбзыӷ агәынаӡаратә ԥышәрчча ԥхеиуа иаҿатәан.
Ачаҟәа иҭасоушәа иҟәаз-ҟәазӡа иаалганы иҟаз иблақәа
шаҟьшаҟьауа, адкыларҭа уаҭах аҿы иԥшны итәаз инархаиргьежьт.
Иҽизнымкылакәа жәҩахырлагьы дналыцәхасит ашәҵәҟьа иадгылаз аԥҳәыс. Аԥҳәыс зназы лҽаанылкылт, даҭалымҵаразы
длыҳәашаз џьшьа, аха Аҭацәба уи ҵасс измаз аӡәы иакәмызт.
– Изакәытә бнакроузеи, – лҳәеит, зыԥсахы аччаҳәа инеилашны зыхәцә иҩыҵаҵәаз аԥҳәыс, Борис иахь днахьаҳәны.
Адкыларҭа уаҭах аҿы итәақәазгьы неихәаԥшы-ааихәаԥшит.
– Бшаҟәыҵра, аԥҳәыс усдашәа иҟоу, – дааҳәаҵәы-ҳәаҵәит
Борис, ицәаԥштәхәгьы иаразнак иааиԥсахт, – амш жәгоит, шьоукы, ҳара ҳрыхьӡауам ҳаԥхьаҟа ишьҭоу аусқәа, – абӷьааҳәа
даақәгьежьын амардуан днаҿалт.
– Уԥры Џьгыдырхәа ақыҭа шыҟоу, – иҳәан, изԥшны игылаз «Победа» ашофер инеидиҵан, иаргьы ашә ааимԥааны днаиватәеит.
Амашьына шьҭхысаа ашьхарахь ахы рханы аҿыҩанахеит.
Амра «џьит» ҟанаҵауазшәа, аԥҭа цәышқәа инарывҵагыла-аарывҵагылауа, еиханы хланҵы амшын иазцауан. Ԥшакгьы
ахәхәаҳәа агаҿахьтә иасуан. Ишшәырӡа, акаҭран зқәырҭәаны,
ашәшьыра зхашьшь иҟаз амҩаду ианыршәланы
инеиуан Борис Тагә-иԥа дызҭатәаз раинагӡкомаа р-«Победа». Аԥсаҵлақәа
зымҩакы инахырхәон «бзиала иаабаша Борис Тагә-иԥа
Аҭацәба« рҳәауазшәа. Борис, ашьауардын хымхаԥагьа еиԥш,
ибӷа кыдҵаны днаԥшы-ааԥшуа дҭатәан. Амшын ҭынчын, аԥша
ихыслауаз ахҷаҭ хнаҵома угәахәратәы, инҭыхәа-ҭыхәаны
ачхьарԥҳәа аҟәара ахаҳәқәа инрыбжьаҽҽауан. Ажьгьы аӷырла
аалашәон. Абри аамҭазы аринагӡком ахантәаҩы икабинет аҿы
дтәаны Џьгыдырхәаҟа ателефон дасуан.
– Алло, алло, Џьгыдырхәа, Џьгыдырхәа... Аҩсҭаа шәихәхааит
уа шәзықәтәоузеи, Џьгыдырхәа сымҳәеи, – даҿаапкуан Саруа,
илагәқәа илакыҵа иҭарҭәоушәа ишанхауа.
– Аа, Џьгыдырхәа, – акараҳәа иааимҟьеит Џьгыдырхәа амҩа.
Саруа илымҳа иадкылаз атрубка иҭыҩны игауан ихааӡа амузыка бжьы.
– Иаҟәышәх наҟ уи амузыка, аопера аҿы снажәгазаап, – ибжьы нҭицеит Саруа. Амузыка абжьы нышьҭацәеит.
– Уарбан изҳәауа? – днаҵааит Саруа, аҟәардә тата ибӷа
нкыдҵаны. Ихгьы раҳаны аҭуан днаҵаԥшит, – аа, Аԥшьыцба уоума? Вот, аҩыза Аԥшьыцба, иахьа ҳара ҳлеқтор дшәызҩеиуеит,
алеқциа даԥхьарцаз. – Иарбан уҳәама? Зеиӷьаҟам темоуп,
«Ацәеи аԥхыӡи»...
– «Ацәеи аԥхыӡи?» – днаҵааит Џьгыдырхәантә ателефон
иҭацәажәоз.
– «Ацәеи аԥхыӡи!» – инақәирӷәӷәеит Саруа ибжьы.
– Уи ҵыԥх даҳзаԥхьахьан Аҭацәба, иҟамлози иҿыцу даҽак
ҳаҳар, – «саҭамзааит игәыӷьны иахьысҳәаз» иҳәауазшәа, ихыиҿы аҽырқьианы инеимакыҷит Аԥшьыцба.
– Кацо, уара иуҭахузеи ҳәа ҳаумазҵааит, алеқтор ишихәҭоу
ала
дшәыдышәкыл, аколнхацәа аӡәгьы дагымхааит, ишымҩаԥысыз
ала уаҵәыҵәҟьа адырра сышәҭ, – иҳәан, аҟыгәҳәа итрубка
нықәикшеит Саруа. Аԥшьыцбагьы итрубка нхишьын даадҵит, амцабз зхьысыз аҵиаа ԥшқа еиԥш, игәы хьшьшьы.
– «Ацәеи аԥхыӡи» ракәзар уахагьы дзыԥхьауа, иаҳа еиӷьын
уиарҭа аҿы уианы, ацәа уалахәхәа, аԥхыӡгьы убауазар, – иҳәеит
ақыҭсовет алапҟьаҩы ҷкәына қәыԥшк, днасҭхашәа астол аҵкар
дахьадтәалаз.
– Уигьы зназы ибзиоуп, аха есымша ацәеи аԥхыӡи ртәы
ҳазыӡырҩуазар, ианбаҳаҳауеи ицәам ауаа лабҿаба иҟарҵауа
аусқәа ртәы, – дазҵаар иҭахызшәа даацәажәеит ақыҭсовет
амаӡаныҟәгаҩ Аԥшьыцба.
– Уи уаҳарц уҭахызар, иаақәхны урыԥхьа агазеҭқәа, ажурналқәа,
имаҷума урҭ ртәы зҳәауа, – наиаҭеикит аҷкәын қәыԥш,
Аԥшьыцба дҵәылхуа. Аха Аԥшьыцба уи ииҳәоз иаҳауа дыҟамызт,
хәыцрак иҽаҭаны ихы ҩнапыкла икны астол дахатәан.
– Иҟаҳҵарызеи Паҷ? – ихы ҩышьҭыхны днаҵааит Аԥшьыцба,
– Саруа излеиҳәаз ала, аколнхацәа аӡәы дагымкәа еизгатәуп,
«Ацәеи аԥхыӡи» аӡбахә раҳар машәыршақәгьы аӡәы арахь
дықәлашам, аха...
– Даҽа темак хәыцтәуп, – иаахиҵәеит Паҷ.
– Ажәлар аажьауану? – иаргьы ихәыцра уи аҿы иаанкыланы дшыҟаз удырратәы даацәажәеит Аԥшьыцба. Игәгьы хәыҷык
иааиԥсахит рҩыџьагьы ргәаанагарақәа анеиқәшәа.
– Излеизалак ажәлар еизааит, – иҳәеит Паҷ, – рҿала иарҳәап
ргәы иаҭаху. Арҭ аҩыџьагьы ахәыцра инҭашәеит, «иарбан темоу
алаҳәара ианаҳҵара» ҳәа.
Аусҳәарҭа ауаҭахқәа зыԥсы ҭоу аӡәы дрыҩнатәоуп узымҳәауа
ҭынчрахеит. Ԥыҭрак ашьҭахь Аԥшьыцба ихы-иҿы нықәлашеит.
Иаԥхьа ақьаад иқәызгьы аақәихын, ихы иҭыԥрааны ицар ҳәа
дшәауазшәа, ииӡбаз аттаҳәа ақьаад инаниҵеит.
Аԥшьыцба аҩра даналага, Паҷ ихәыцрақәа ашьхаҵә реиԥш
ихы инҭыппын, дагьҩахеит. Ари аамҭазы, ақыҭсовет ахантәаҩы
Ҭарашь даҽа ҩыџьаҟа ицны, ҽыла аусҳәарҭа ашҭа иааҭалеит.
– Аҳаҳаи, угәашьамх цаӡама, – иҳәан, аҽцәа
руаӡәы апҟаҩҳәа
иҟамчы наиҟьеит, иҽы авара иажәымҵакәа.
Аусҳәарҭа ауадақәа
руак аҿы инеидхәыцлауа итәаз рҭынчра аҟамчы аԥҵаҵа иацҟьазшәа
инарыхҟьеит. Аҽцәа раӷәрақәа
аҽхарԥарҭа инахарԥаны
аусҳәарҭахь иҩхалеит. Аԥшьыцба,
шәааира сзырбаз иҳәауазшәа,
аттаҳәа инеиқәиԥхьаӡеит уаха алеқтор дшаауаз, атемагьы арбаныз. Ҭарашь зназы дхәыц-хәыцуа даанхеит.
– Уи уиаҟара уазымхәыцын, Ҭарашь, – даахәыҵҟьаны
даацәажәеит Паҷ, – «Ацәеи аԥхыӡи» аҭыԥан, алаҳәара ианаҳҵарц
ҳаӡбеит «Аиҩызареи абзиабареи» – иҳәан, Ҭарашь
иахиҳәаарызеишь игәахәны днаизыԥшит.
– Ианышәҵа алаҳәара иҟоу шыҟоу, нас ажәлар ирусуп,
ирҭаххар дадырԥхьап, мап анакәха урҭ ирҭаху илымҳа инҭарҳәар
даманы ицап, – иҳәан, Ҭарашь икабинет ахь дныҩналеит.
Амш ахәларахь инеихьан. Шьыбжьон ажәҩан ихтаталаз
аԥҭақәа ныҵашәа-ааҵашәа ицеит. Амра аԥсабара ннажьхьан,
аха уи алашьцара ахамԥацызт. Аколнхацәа аусурахьынтә
ихынҳәны ишааиуа аклуб аԥхьа иааҭгылауан, уаха иҟоу аабоит
ҳәа. Аклуб абарҵаҿы абас иҩны икыдын:
Иахьа, асааҭ 9 рзы, ахәылбыҽха Џьгыдырхәатәи аклуб аҟны
иҟоуп алеқциа, «Ацәеи аԥхыӡи» атемала. Даԥхьоит алеқтор – Борис Тагә-иԥа Аҭацәба».
– Дырҩегьых «Ацәеи аԥхыӡи?» – иџьашьаны ахаҟынтә
алаҳәара еиҭанаԥхьон иаадгылоз.
– Ных, аҩны ухы нықәҵаны уцәар иаҳа еиӷьуп, – рҳәон
џьоукы, рнапгьы наҟьаны наҟ инадҵуан. Даҽа џьоукых ари
иаҿаапкуан, араион аиҳабыра Аҭацәба даазышьҭуаз рзыҳәангьы
ргәалсажәақәа нҭдыршәшәауан.
Алаҳәара ианыз ақыҭа иахьӡеит. Илашьцеит. Амзагьы «амра
уҭашәара сзырбаз ихаҵкы сцеит» аҳәауазшәа, игәылҭәаа,
ижжаӡа ажәҩан иаҵәа инаҵалеит. Ахьӡы ҩеижьӡа аԥсабара
иқәырҭәоушәа, уи ашәахәа гәыбзыӷқәа аиаҵәара
рҽналарԥсеит.
Борис Тагә-иԥа акык-ҩбак Ҭарашьраа рҿы иижәыз аҵәцақәа
игәы дырхаҵан, Кавказ ашьхақәа дырхыԥшны нхыҵҟа
дҭаԥшуазшәагьы игәы иабауан. Ишәҟәыҭра рчны изнапык
иакын. Егьи инапаҿы, ақәыџьма бла еиԥш икәеицеиуаз, иҭаҭынҟаҵа
бжьакын. Ҭарашьгьы иаргьы аклуб аҿы ианааи, ажәлар
аџьџьаҳәа еизаны рлеқтор иааира иазԥшны игылан. Аклуб
иамкыз ауаа рҽеивацаланы ашә иахьаахыҵыз игылан. Асцена агәҭаны астол иқәгылаз ахь дмааикәа, Аҭацәба ганлашәа
днахырхәа-аахырхәаны, – хәылбзиақәа ҳәа аԥсшәа неиҳәеит.
Ишәҟәыҭра хаччла акафедра инықәҵаны афымца лашара
злаҷҷоз ажәлар днарылаԥшит. Аҷҷаҳәа ишәҟәҭра амаҟақәа ааиртын, бӷьыц еидҳәалақәак ҭгауа даацәажәеит:
– Уаха сышәзаԥхьоит «Ацәеи аԥхыӡи», ҵыԥх бзиа шәшазыӡырҩыз
еиԥш, уахагьы шәазыӡырҩыр, сгәы иаанагауеит
ауаҩы иԥсҭазаараҟны лассы-лассы зҵаараны иаԥхьа иқәгылауа
ацәеи аԥхыӡи зыхҟьауа еилышәкаап ҳәа.
Итәаз ажәлар ауу ааилдыргеит.
– Ааи гәышьа, – иҳәан, Аҭацәба ииҳәаз акәымкәа, даҽакы
иазхәыцуа аԥхьаҵәҟьа итәаз ашла, иҿы еихԥарыма уҳәаратәы
дааҿарҳаст.
– Аҩызцәа! Ацәеи аԥхыӡи анаукаҿы... – иажәа дналагеит Аҭацәба, ақьаад ихы ақәыжьны дахәаԥшуа. Ашьҭыбжьқәа
иаҳа-иаҳа иӷәӷәахауан. Аҭацәба ихы ҩышьҭыхны днаԥшызар,
итәаз зегьы иара икәшар рҭахызшәа рҽеиларцалон. Иҿы
ахьыҩеихихыз даанхеит.
– Кыр иаԥсоу ажәлар, – иҳәан Ҭарашь дҩагылеит, инапгьы ҩышьҭыхны иҭынчхарацы надирбеит, – иахьа шықәсык
ҵуеит ҳқыҭаҿы леқторк дааны аԥсҭазаара иаагәылхны акы
даҳзамыԥхьеижьҭеи. Ари ҳара зегьы ҳазмырҭынчуаз зҵаараны,
араион анапхгаҩцәа рԥышә иқәкны иаҳкын. Иахьа ҵыԥхтәи
Аҭацәба, ишыжәбо еиԥш, дырҩегьых «Ацәеи аԥхыӡи» иҭаны
даҳзаарышьҭит. Абар шәеизеит ҳқыҭа, шәагым аӡәгьы. Иашәҳәа,
ҳара ҵыԥхтәи џьгыдырхәаа шҳакәым, – иҳәан Ҭарашь, иажәа
уаҳа ацымҵакәа иааникылт.
– Дад, – ажәлар ршыкьбыжь иналҩит, аԥхьаҵәҟьа асы
иқәнаузшәа иӡышӡа итәаз ашла ибжьы. Ашьҭыбжьқәа ԥшьаала
инеиқәтәеит. Ашла ҩбаҟа шьаҿа ԥхьаҟа даалҵын Аҭацәба ихы
наиқәикит, – угәы нҳархар ҳҭахым, ҳагәгьы нумырхан, – ашла
илабашьа хәыҷы аҵәаҳә еиԥш ирхәаны акырҭа иамаз Аҭацәба
иахь инаирххеит, ихәда иаҿаршәны дааидихалар иҭахызшәа. –
Избан умбои, дад, «ажәа ҩынтә иуҳәар афҩы ҷыда аанахәоит»
ҳәа рҳәоит ажәлар. «Ацәеи аԥхыӡи» ҵыԥх ҳазыӡырҩит даара
бзиа ибаны, аха енагь ацәеи аԥхыӡи ртәы заҳҳәарызеи, иахьатәи
ҳаԥсҭазаара лакәҵас
иџьоушьаша аиҭаҳәатәқәа анамоу: аӡәы
иҽхыршәааны аибашьра дашьҭоуп, егьи – аҭынчнхара, даҽаӡәых
иԥсадгьыл ахьчаразы ашьа каиҭәоит, аҩбатәи – атәым дгьыл
агаразы иԥсҭазаара далҵуеит, ахԥатәи уи далачоит. Абас адунеи
аҳәатәқәа рацәаны иамоуп. Убри аҟнытә ажәлар иудырҵоит,
дад, уааны убарҭ рзы жәабжьк ҳауҳәаразы, – иажәа аанкыланы
ишьҭахьҟа даахынҳәит ашла.
Зыԥсы ӡаны иӡырҩуа игылаз ажәлар ааилауаҭырит. Аҿар
ахьгылаз ахьынтә абжьқәа аарылҩҩт: «аиҩызареи абзиабареи,
Мичурин ихьӡ ала, арахә рааӡаразы!...» – Ажәлар рыжәпара иалууа иааиуан атемақәа.
Борис Тагә-иԥа зынӡа дшанхеит. Ҳаи, ԥхыӡзар ас иџьшьахәны
сызлахаз игәахәын, иҭаҷкәым дуқәа илакыҵа инҭеирҟәыҷын,
илахәыц џарџарқәа ырԥаџьԥаџьуа днарылаԥшит.
Аха
ари ԥхыӡмызт, лабҿабан, высшьагьы амамызт, инагӡатәын.
Ашьшьыҳәа икалам ааҭихын, ажәлар ирҭауаз атемақәа иблокнот инаниҵеит.
Аԥхын ҵхы уԥсы узалымхуа ссиршәа иԥшӡан. Амза халан,
икьыбжытӡа, џьгыдырхәаа рыклуб ашҭа иҭаԥшуан, «ааигәа
шәсымбацт, ишәыгда, ишәыцда» аҳәауазшәа. Ажәлар ас
еиԥш ианеиқәшәа иаармарианы еидыҵуазма, ашәа акеҩҳәа
инҭдырҟьеит. Акәашацәагьы шьҭыԥрааны ршьацәкьарақәа
инархагылт.
Абри аамҭазы ҳфырхаҵа, Борис Тагә-иԥа Аҭацәба ажәлар
ирҭаз атемақәа игәаҿы еилаԥаҭаны, дрызхәыцуа, раинагӡкомаа
р-«Победа» шьҭхысаа даманы, ашьхарахьынтә агаҿахь инеиуан.
– О, Хылтыҿ рыцҳа, Хылтыҿ, иунаҭагәышьозеи ажәжәаҳәа
адгьыл узқәхо, – лҳәан Мадина, дџьыҟә-џьыҟәуа, дхәаны, лҳәыс
ажәжәаҳәа иахьҳәуаз днадгылеит. Хылтыҿ, зқьаф ҭоу аҽура
еиԥш, ашақә иасын, Мадина илхыччар аҭахызшәа, аԥышә
ныхнарџьаџьеит. Аҳаскьын иаҵәа еилаҟәаҟәаны ахаԥыц
ибжьататан. Уи иацрыкәкәоз ажәӡы, аттаҳәа еихҵәҵәаны асаара икаԥсон. Ибыҟә-быҟәӡа ааԥынтә ҵиаа еиԥш, ҿыц икылсыз
атәыҩақәа, афрангь еиԥш иахагылоушәа иԥхьаӡаны,
аԥырԥырҳәа имҩаннаҵон.
– Амӡышәа Хылтыҿ, амӡышәа, снапы ҿыҟаҟаа уанысааӡа сушьуама, – лҳәан, аҳәыс алахь аҿашара лнапқәа рыла иаалшьшьит. Шәкыҷырак зылдаз лхы-лҿы иаҳагьы инеимакыҷит.
Аҳәыс,
анапы иашьцылоу аԥина еиԥш, иҵыхәаршәшәо илывагьежьуан.
Знызынлагьы ашыҩ-шыҩҳәа абыз налгәыднашьылон.
Ахәылбыҽхатәи ашәшьыра аԥсабара есааира иахаҵәон. Амра,
ажьи ирыҭәа ибжьакны амшын инӡааикылазшәа, ишапшапуа
азыбжарак ҩӡааҳәҳәалон. Илаҳа-лаҳауа аԥша ҟәанда иасуаз
иаанагон еиҟәыншәыланы аҵлақәа злахыбыз ажьымжәақәа
рыфҩы хаа. Мадина лнапқәа қыџьқыџьуа,
лҳәыс ахәда иахаз
ашаха аԥыртлара даҿын.
«Шәӡырҩы, шәӡырҩы, ицәажәоит аколнхара «Алашара» арадиоузел. Аихамҩа ҿыц иаԥну аколнхацәа, аҳәара шәаҳҭоит
адәыӷба шәхы ацәышәыхьчаларацы, шәырахә уи амҩа
ианышәымҵарацы, уи шәара аԥхасҭа ишәнаҭауа адагьы, иалшоит адәыӷба аихамҩа иқәнаҟьар».
– Афы рылахь апҟаҩ бҿыҵнаргааит бдәыӷбагьы баргьы,
бара бшьапгәацәқәа ырӷраны, зымгәацәа иақәыжьцәауа, ахәа
иҽҳәаршәыз боума уажәы ауаа рырҟәышра иалагаз, – лҳәан Мадина, ргәыла ԥҳәызба Маница лыхәцә нҵылкаазшәа
иԥхьаӡаны,
аҩны дныҩнаххын арадио алымҳа
нҿалырҵәиит.
«Шәӡырҩы, шәӡ...» – арадио иаанагоз аԥҳәызба лыбжьы Мадинараа рашҭа иҭымҩуа инҭацәа ицеит. Лыԥсахгьы аччаҳәа инеилашызаап, анышәынҭра жәытә агәы еиԥш наҟ инҭашәашәахьаз
лԥышәқәагьы неидлырӷәӷәалан, абарҵа дналбааит.
– Шы, уара рыцҳа, шы, шәыжәла аныхтәуп ахьылҳәо умаҳауеи
Маница, – лҳәан Мадина, лҳәыс лаԥцаны агәашәахь лҿыналхеит.
Аҳәыс зышьцылаз аҳәырҭахь ахы анха, атрым-трымҳәа иԥо, ашаха иахан Мадина даманы агәашә инҭҟьан, амарда инаҿалеит.
– Ҳаи, уара, уцәа дырҟацааит, сцәа сышԥаҭухуеи, – лҳәан Мадина, дцәыҵархх-цәыҵарххуа дназгауаз аҳәыс ашаха амҩа ахықә
иқәгылаз ателефон ашьаҟа инакәлыршан иаанылкылт. Ларгьы
лкасы амҳацә аалҿшьуа зымҩа днатәеит.
Уи есааира хәыцрак датәнатәуан. Ахаангьы хынҳәра зқәымкәа
инҭакәкәа ицаз ашықәс еиқәаҵәақәа еимырттаауа дрылан.
«Ааит, аҳаҳаи Лома, уанаџьалбеит, уԥсӡама», – урҭ ашықәсқәа
ирылууаа илзааиуан лхаҵа Абзагә рыцҳа ибжьы. Аҟылԥ-сылԥ,
аҟылԥ-сылԥҳәа гәаҵаӷарахьы аҳәынҵәа иаханы ауардын назгоз
ркамбашь еихиаақәагьы лҿаԥхьа иаацәырҵит.
Инықәлашеит
лхы-лҿы. Амшын иҭаҳаз атса икаууа аҵа ишазцо еиԥш, Мадинагьы ажәытәра есааира хланҵы дазцауан.
– Еҳ, нан, иабаҟоу абарақьаҭра, ҳкамбашь ҭоуӷан дуқәа,
ҳадгьыл чашәқәа, ахы злымҟьоз ҳабнаршәырақәа, ари
ахәашацәгьа, – дҟәынд-ҟәындуа аиқәыԥхьаӡара даҿын Мадина.
Есааира аҿыц-цәа зхалоз аԥсабара лара лзыҳәа ажәытәра
аҿаԥхьа игаган. Нас ихәцәырххо игылаз лҳәыс ааԥлыртын,
дырҩегьых дықәԥақәсуа дашьҭаланы лҿыҩалхеит.
Ажәытә ауардынқәа ахьыбӷалоз аҿаҟьа, уажәы амра згәыҵарԥхо
ацаҟьа иаҿаршәу амаҭ еиԥш, инҭыхәа-ааҭыхәо,
ҿыц
иҟарҵаз амҩа аҿганы инаган.
«Абар, сара ауаҩытәыҩса иуардын» аҳәауазшәа, арҵәаа
нхызҵаз адәыӷба абжьы аиҩхаақәа ирныҩны иааҩуан.
Хылтыҿгьы, адәыӷба иаԥылар аҭахызшәа, Мадина илыханы аихамҩахь ахалара иаҿын. Адәыӷба ашьҭыбжь есааира
иааигәахон. Мадина иара лбарҭамызт, аха дзықәгылаз адгьыл
шәазшәа иҵысҵысуан. Аҳәыс еиҵамхаӡакәа ажра инахыԥан,
аихамҩа зҿганы игаз анаара инадԥалеит.
«Усԥырҵ, усԥырҵ» аҳәауазшәа, аҽеиԥсхарчны алҩа ахылҟьо,
архәара иаавшәеит адәыӷбагьы.
– Аа, Хылтыҿ нҵәа, ухы уцәымыӷхама, – лҳәан Мадина, ашаха лҽанҵаны, дахауа анаара днаҿагылт. Хылтыҿ, сҩыхәнаны
сыԥсында аҳәауазшәа, абыз ҭырҳаны ишьамхышланы ахалара иаҿын. Аԥышә уажәи-уажәи аихамҩа хьшәашәа инахьысуан, нас аԥслымӡра анаҵшьқьраалак уашьҭахьтәы ицон. Мадина лнапқәа иаҳа-иаҳа имчыдахон. Лҿаԥхьаҵәҟьа
арҵәаа
ааҭзыргаз адәыӷба абжьы лцәа дынҭнарԥсааит. Лышьҭахьҟа
иаҳагьы лҽырхханы, арыцҳара иҟало лымбарц азы лылацәақәа
неиқәылыԥсеит. Ашаха ахымҩас ахьысызшәа
инеиҩҵәан, Мадина дхышәҭын дкәымпылуа уаҟа ааигәа ажра иҟаз дынҭаҳаит.
– Ҳаи, уҽушьуазма сара саауқәымшәаргьы, адәыӷбагьы
уаргьы џьаҳаным шәҭыԥхааит, – лҳәан Мадина, дахькажьыз
деихеигәауа дҩагылан, лҳәыс днахагылт. Аҳәыс аҽырххо, атрым-трымҳәа ашьапқәа мҩанҵауа ишьҭан. – Унан, Хылтыҿ рыцҳа,
уԥсы ҭаны унхама, сџьабаа умырӡит, убоу, – лҳәан, агәышҵа
аалшьышьын, ахахьгьы лнапы аҿыҩалырхеит. Мадина лҳәыс, ас
ианылшьышьуа ишыҟанаҵалац еиԥш, ахаҿы гәыбзыӷӡа иааҟалт.
Абызгьы налгәыднашьылар аҭахызшәа иҭыхны иакын. Аха уеизгьы уи ахы ахәамц акыр инацәыхараны арельсқәа рыбжьара
ишьҭан, ахкаарахь иԥшуа.
«Шәӡырҩы, шәӡырҩы, ицәажәоит аколнхара «Алашара» арадиоузел. Мадина лхаҿыҵәҟьа ашьаҟа иадкнаҳалаз арадио Маница лыбжьы нҭыҩит.
– Бара аԥхамшьа, сахьцалакгьы бсышьҭоуп акәу? – лҳәан
Мадина, лхы ҩышьҭыхны днаҵаԥшит. Ацәаӷәарсҭақәа реиԥш
еивҵаԥсаз лхы-лҿы акыҷырақәа инарывалт лылагәы иаахибаҳәалаз
лылаӷырӡ пҟышқәа.
Ҳааԥса-ҳкараха каҵәарак аҿы ҳаҩхалан, гарӡганла еиқәԥах
иҿаҳәаз ҳаидарақәа зымҩа инышьҭаҵаны, хаҳә дук
ҳаадтәалеит.
Амра ҭашәахьан. Алашьцара игәгәаӡа аԥсабара
аҽахырҵәара иаҿын. Ҳаргьы аԥхӡы иҳалҵыз ҳалабан, ашьха
ӡыхь ҳҽынҭаҳшьызшәа ҳахьшәашәаӡа ҳҟалеит.
– Ҷынҷа, ишԥоубауеи шьхатәыла ашәарыцара, – иҳәан,
днасазҵааит саб иашьа. Уи, Ҷынҷа ҳәа зсыхьӡиҵаз аҷынҷа еиԥш
енагь сыҩуа-сыԥо, ҭынч-мҩа схы иахьасымҭауаз азы ауп.
– Архахь ӡҭалара ацара аҵкысгьы еиӷьасшьоит, – сҳәеит сара,
саб иашьа Шьаҳан ишьамхы сҽадҵаны сахьтәаз.
– Ус акәзар, уцаны амца ахы злеиҿаҳкыша афархь аага.
Шәара, – иҳәан, егьырҭ ҳҩызцәа рахьгьы днаҳәын, дҵак-дҵак нариҭеит. Уи аамҭазы сара, ҩ-џьмак ирыҵоу аӡыс еиԥш,
атрым-трымҳәа сыԥауа, анаара саҿаланы ақыцә-мыцә, афархь
рыҟәшәара саҿын.
Али-ԥси рыбжьара, шьхатәыла иааӡахьаз ашәарыцаҩцәа
аԥша иахьаҿахарсҭамыз ҳәашак аҿы агәақьҳәа амца еиларҵан,
акәацгьы ашша алхәаҭо аҵәы иахарыԥхны иныҽҳәаркит.
– Аамҭа ахьнеихьоу шҳауҳәара, – иҳәан саб иашьа, ҳҩызцәа
руаӡәы ихы наиқәкны даацәажәеит.
– Ҟаҳ, ссааҭ рҿыхага тәаны иҟоуп, жәбоу, сыгәнаҳа азымгааит, – иҳәан уи, адаҷ зыцрыҳәҳәа иааҭихыз исааҭ хагьежь ду
ааирҟәат-ҟәатын, илымҳа инадикылт.
– Ишсурбара уара, аӡы зҵабаз уӡлагара ду, – иҳәан саб иашьа
дԥышәырччо, асааҭ зкыз иааимихт.
– Уара уахыччоит, сара шаҟа шықәса сымаҵ аухьази, – иҳәан,
илахьгьы неиқәиҵеит ҳҩыза.
– Уи акәым сара сзырччауа, асааҭ рҿыхага ҳәа иуҳәаз хҭыск
сгәаланаршәан ауп, – иҳәан саб иашьа, асааҭ зтәыз инаииркит,
сара сахьгылаз уи ажәа слымҳа инҭасит. Ашырҳәагьы саб иашьа
иуапа нкаршәны дахьнықәиаз иаԥхьа снықәтәан, иҳәара салагеит, уи ахҭыс ҳаиҳәаразы.
– Уаагыл Ҷынҷа, акы ҳнацҳар уеидараҵәҟьа ажәабжь
уасҳәоит, – иҳәан, аҵыҭәа еиԥш ирчны исхагылаз схахәгьы инапы налишьит.
– Нас, ажәабжь ҳаҳәа Шьаҳан, ҳхәы ҟалаанӡа, – рҳәан,
еицҿакны инаидырҵеит егьырҭгьы.
– Шәӡырҩла, – иҳәан, ажәабжь аҳәара дналагеит:
– Уажәы иаҳхысыз аибашьра иашыкьымҭаны ианцоз аамҭазы
акәын, – иҳәан саб иашьа, иҭаҭын ҟаҵа ахы амца иныҽҳәарсны
инеиҿеикын, алҩа еицырхәхәа иҿы инҭиршәшәеит. – Усҟан
ҳара Бриансктәи абна ҳаман, уахынла ҳаацәырҵны аӷа игәы
ҳнапы нықәаҳшьлон, ҽынла ҳкылԥш-кылӡырҩуа абна ҳалан.
Аӡәы даҳԥыхьашәаргьы уахь дынхәыҵаагалауан. Ажәакала,
ҳлеишәа цәгьан, ҳара «аԥаҵа дуқәа», – саб иашьа усҟантәи
иԥаҵа уажәгьы иҿазшәа игәы иабан, иқьышәгьы инапы нахьишьит, иблақәагьы аакәеицеит.
Ӡынран. Хатә ҩныс иҳазгылаз Бриансктәи абна, ацәымза
иагәылоу ашашәа еиԥш, наҵысрак амаӡамкәа аҵааршә
иаларҭәаны игылан. Аурыс ҵаа зԥынҵа ҿнаҵәауаз аӷа, аамҭала
импыҵеихалаз ақалақьқәеи ақыҭақәеи рҿы ицәыҵаҵаны
дтәан. Ахьшь зчычаз акәҷарақәа реиԥш, уи ихыԥхьаӡара
есааира имаҷхауа ианалага, ихгьы агәра изымгауа, игага
дацәшәаны ицәа ишәхыҩрны икаҳауа аҟынӡа днеит. Агәыҭҟьа
уаҳа ҭыԥ анинамҭаӡа, иара инапаҿы иҟаз ақалақьқәа зегьы
рҿы алеимсцәа ааганы ирхаиргылт. Ус ҳа ҳааигәа иҟаз қалақь
хәыҷык аҿгьы, ҿыц иаагәылҵыз бургомистрк
дшаарышьҭыз
ҳаҳаит, абургомистр дахьтәоз, дахьгылоз иԥсҭазаара зегьы шихигозгьы нацҵаны.
Уи зуха иҳаҳаз аухаҵәҟьа «сасра» абургомистр ҳизцарц
ҳаӡбеит. Амш бааԥсыла ицәгьан, икыдҵәаны илеиуаз ақәабаасабаа асаара ишьҭалаанӡа, иҵааны ашьанҵа еиԥш, ҵаҟа
икаԥсауан. Ублагә аԥса хыркшалауазар умбауа, еиматәаны
илашьцан. Ашәы зхьнышьшьы игылаз аурыс қыҭақәа ҳрылсны
ҳахьцоз бгарымӡ ҵыхәак иаҟараз лашаракгьы џьара иубомызт. Знызынла иууазу ишуазу узымдыруа, агәыҭҟьа иагахьаз лақәак рыбжьы аадыргауан. Зхы зыкәаҽ, зыԥсы ихатәоу
аԥҳәыс леиԥш, аҩнқәа еилашьшьы игылан. Урҭ ирызнымкылаз
рылаӷырӡқәа, рылахәыц иамашәма угәахәратәы, иҵааршәхаз
аӡы цәыкәбарқәа рыҵарра асаараҟа ирханы икнаҳан. Ҳара
абаҳчақәеи ауҭрақәеи ҳнарҭыс-аарҭысуа рацәак ҵаанӡа уи
ақалақь хәыҷаҿы ҳнеит.
Ақалақь хәыҷы, абри ҳ-Аԥсны аӡ-дуқәа ҳәа иҳамоу ираҟароу
аӡқәа ҩба рыбжьара асал еиԥш ирыбжьагылан. Уи аҿы анеира ус имариамызт аҟнытә, аӷа иџьаԥҳаны шьҭаҵарҭақәеи зыхә
ҳаракны ишьауаз аофицерцәеи уи ақалақь иаҵаҵәахны
иаман.
Асыршәы иагәылаҳәаз ачықьқәа ҳаҽрывакуа,
аӡымҩас ахықә
есааира ҳазааигәахуан. Ус, немса бызшәала, амацәыс еимҟьара
еиԥш, аӡәы ибжьы ааҭирҟьеит, аҿеҩҳәа ишәақьгьы ҩхеиршалт.
– Геҳҭ алахь усҭап, ақамсажә! – сывараҿыҵәҟьа аӡәы ибжьы
геит, сыҭрысны дсышьҭрым ҳәа санаахьаҳә, ицәаара снахьыԥшит,
алашьцара дналапҟа дцеит. Минуҭқәак рышьҭахь
аӡымҩас
ихшәылаз аҵаа-цҳа ҳнықәсын, абургомистр иҩнашьҭахь ала
аԥенџьыр ҳнадгылеит.
Абургомистр дахьышьҭаз ауадаҿы ҭынчран, агәамсам
зԥырачыз аҳамам ахы еиԥш, ауада мраҭашәарахьтәи аганахь ала
хрыжь-хрыжь игауаз ацәа шьҭыбжьи иҟыгәуаз асааҭ рҿыхагеи
рышьҭыбжьқәа ракәымзар. Ԥыҭраамҭак ҳаԥсы ӡаны ҳгылан.
Аха аӡәызаҵәык ида ауадаҿы уаҩ дшышьҭамыз агәра
цқьа ианаага, ҳнеины ҳнеихагылт, уи ицәашьҭыбжьы шгацыз игауан, аха
ԥхыӡ бааԥсык дшалаз удырратәы, ахы зықәшәаз амшә еиԥш,
аҟрымҿрымра даҿын.
– Саҳ, аа са... уҽынасҭха Рита соуп, – иҳәан, дара рбызшәа
бзианы издыруаз ҳҩызцәа аӡәы аԥҳәыс бжьы ихаҵаны ҿааҭит.
Инапы хьшәашәақәагьы ахыза дҩахан наҟ иныҵаиҵеит. Абургомистр зназы дааҭрысын, аха ацәа дзалымҵкәа, дара ртәала
акы еилажәжәаны инеиҳәан, дааҳәны егьи иварала аиара
иҽыназикит.
– Саҳ, уаамццакын саҳ, – иҳәан, ҳҩыза абургомистр ижәҩа
нҭарсны дааихеит.
– Аа, Рита боума, ҟаҳ, шаҟа ихьшәашәоузеи бнапқәа, – иҳәан,
абургомистр апартизан инапы ааишьшьын, дгәыдикыларцгьы
иҽыназикит.
– Снапы хьшәашәазаргьы сгәы шәара шәзы «иԥхоуп»,
– иҳәеит ҳҩыза, уажәшьҭа иара ибжьала. Рита лхы-лҿы
ҟәымшәышә ацынхәрас, апартизан иԥаҵа еиқәыбааӡа абургомистр инеиҿҳәазеит. Уи аамҭазы, ахҿа еиԥш икылҵәрааны инеиз афонар алашара абургомистр ицырцыруа ихагылаз иҟаб хду нықәнарлашеит. Згәы аҳәызба наладырҟацаз
аҳәа еиԥш, дааҭрысны, иҿы аныҩеихих, еиларҳәны искыз
ауапцәагьы нҭасырҳәит. Нас ииарҭа дҩаӷрыхны, абажә еиԥш
ԥсы ихаӡамкәа, азхаз иқәгылаз астол днықәҳаргылан,
иан
дшаалыхшаз дҳәынтаԥсӡа деилаҳхт. Ишьапқәагьы инапқәагьы
неидыршәланы иҿаҳҳәан, астол иқәгылаз асааҭ рҿыхага, ауаса
кьаԥа еиԥш итәарҭа илақәҿаҳҳәеит.
– Аҳыҳ, уажәшьҭа уминаркуп, уазыӡырҩ асааҭ еиԥш абжьы
шгауа, – иҳәан анемс бызшәа здыруаз ҳҩыза, абургомистр
илымҳа акьатрацә кны ҵаҟа длахеит.
Абургомистр иԥсы есааира ицәеижьы ныжьны ацара иаҿын.
Акьанџьа алакыҵа иҭаԥсоу асаркьатә блақәа реиԥш, ԥсы
рхаӡамкәа иҳәат-ҳәатуан ибла цәышқәа. Есааира дыхшәаауан.
Аарҩара иқәнакыз аҽаҩра еиԥш, иӷараԥшараӡа ицәеижьы
еиқәырҽы иақәԥсаз ахәыц џьаџьақәа, рыԥшәма ихьыз рбарц
рҭахызшәа, рҽеиҵыхны икәацә-кәацәӡа инеилагылт.
Ҷах-сах, ҷах-сахҳәа хрыжь-хрыжь игауаз асааҭ рҿыхага абжьы,
иҭагә-ҭасуа аҟәара инықәлаз ауардыныжә еиԥш, абургомистр есааира дыԥнаргауан. Ишьапқәа дрызнымкылазт даазазеит. Аха, автомат ашьхәа атазҳәа итәарҭа ианҩаҵакша, ифиурер
иаԥхьа дгылазшәа иҽынеиҵихит. Иҿы иҭагәаз ауапцәа анҭаҳх,
– аҳаҳаи амарџьа, уҽумырҵысын, – иҳәеит ҳҩыза, – ишубо
еиԥш, уминаркны уҟаҵоуп, уҽааурҵысыр, ма аӡәы днаукьысыр
уԥжәаны абри аҩынгьы уаргьы шәеиманы ажәҩан шәазцоит.
Ачҳара умаз «саҳ», «акыр зычҳаз акыр ибоит», – даақәгьежьны
ибжьы наиргеит ҳҩыза, аттаҳәа аԥенџьыр ҳкылԥаны алашьцара
ҳҽанаҳҭауаз аамҭазы...
Ашьҭахь, ҳара иҳамадаз ауаҩы, лакәк еиԥш иаҳзеиҭеиҳәеит
арҿыхага сааҭ урҭ ауаа зықәнаршәаз.
Уи аҵх иаҟараз ҵхы абургомистр ихаангьы имбацызт.
Аминуҭқәа сааҭхеит, асааҭқәа мшхеит. Ашьацҳәа иакыз аҳәынаԥ
аҵыхәа еиԥш, иҵысҵысуаз абургомистр иԥаҵа ҿарҵәиқәа агәра
удыргауан, уи макьана иԥсахәага шҭаз.
Есуаха ашамҭазы изааилоз игәыҟаҵага Ритагьы, уахатәиала
лхабар ҳәа акгьы ыҟамызт. Уи ихы ишәиуан, иуаажәлар
иҽырницәҳауан. Асааҭ рҿыхагагьы цас иауазшәа абжьы
арыӷәӷәауан.
Ашарахьы инеихоны, аӡыцәа еиԥш, лшьап ҩацәқәа дырхакьакьауа ашә абжьы мыргакәа инҵрааны дныбжьысын,
ауаҭах дааҩналеит Ритагьы. Цыгәҵас лыԥсы ӡаны, абургомистр
ииарҭахь лҿыналхеит.
Ахыза дҩахан дынцәыҵаиашәа лнапгьы аамҩанылҵеит,
аха аиарҭа еиқәыхьшәашәа, иҭацәу ааҵәажә еиԥш ишьҭан. Уи
аамҭазы, абургомистр апартизанцәа хынҳәны еиҭааиз џьшьа,
иԥсы инхаз ахәыҷгьы ихыҵны ацара иаҿын.
Рита дҩаҵҟьан аиарҭа днықәтәеит, – саҳ, аа саҳ, – лҳәан, лыбжьы налыргеит.
– Тсс, ҿыбымҭын, «аԥаҵа дуқәа» ҳакәшаны итәоуп,
ҳандырҵәоит, – иҳәеит абургомистр, ацәаҳа еиԥш дуауаӡа астол
дахьықәгылаз.
– Саҳ, – лҳәан Рита, дҩаҵҟьан абургомистр иахь лҿыналхеит.
– Аа, быскьымсын, сыԥжәоит, – дыҩныхәааит абургомистр.
– Уеилагама, саҳ, – Рита абургомистр деилагаҵәҟьаз џьшьа
дшәаны лышьҭахьҟа днеиҭаԥеит.
– Сеиламгеит, аха сыԥжәоит, – наҭеикит уи.
Рита зназы иҟалаз закәу лзымдыруа, дгьежьгьежьуа ауаҭах
дааҩнахеит.
– Бызгылоузеи, ишәихаша, «аԥаҵа дуқәа» сахьеиҵарҵа бымбои, лассы аминеиҵыхцәа брыԥхьа, сеиҵышәх сызқәыӡыз
шәарҭ
алақәа! – абургомистр Рита дналықәҟааит.
Рита шьҭахьла дышнеиуаз ашә лыҽнадыжьланы иаалыртын,
даақәҵәины, дындәылҟьа дцеит.
Рацәак ҵаанӡа ақалақь хәыҷы, аӡәы аҵәы налаиқшазшәа,
иҭрысны иҿыхеит. Ашара рацәак агмызт. Иҟалаз арыцҳара заҳаз
зегьы шьапыла, машьынала ишзахәоз абургомистр иҩнахьы
рхы рханы идәықәлеит. Ԥсы зхоу аӡәгьы ииарҭа-ԥҳа даӷрамхеит
угәахәратәы, абургомистр иҩнаԥхьа, ашьхаҵә
реиԥш ауу рыхга,
анемсаа еизеит. Аха имшәакәа, абургомистр астол дахьықәгылаз
инеишаз хаҵа дҟамлеит урҭ рыгәҭаны. Изыԥхьан иааргаз
аминеиҵыхцәагьы, маха-маха ҳаиҿышәшәаны уажәы-уашьҭан
ажәҩан ҳанбазцои ҳәа ишәаны, рцәа рхыԥо, аԥенџьыр инкылсын, ауада иныҩналт.
– Аа, абаақәа, шьҭахьлоуп сшеиҵарҵаз, аиҵыхшьа шәҽақәыршәаны
сыԥсы еиқәшәырха, – дааӷьаҵәыӷьаҵәит абургомистр асолдаҭцәа аниба. Уи аамҭазы, афонар иахылҵыз
алашара абургомистр ихаҟынтә ишьапаҟынӡа днеимнадеит.
Аминеиҵыхыҩцәа реиҳабы ибжьы ныҵакшәа, уи иан лхәы
налиҭан, икьат ҩызду иикыз зымҩа инкажьны, абургомистр
итәарҭа иақәҿаҳәаз асааҭ рҿыхага длахан иламиԥааит.
– Аа амарџьа, срыцҳауп, – деиҭаҩныхәааит абургомистр.
Иааидԥалаз асолдаҭцәа аттаҳәа инапқәагьы ишьапқәагьы
ааԥдыртит.
– Улбаа, уажәшьҭа уеиҵыхуп, – иҳәан аминеиҵыхцәа реиҳабы,
абургомистр днеигәҭасын днаирбӷаӷеит. Зыԥсы злыӡаахьаз
ишьапқәа дрызнымкылазт, зназы днеизҟәаҿын, нас дхышәҭны
дцан ԥсы ихаӡамкәа адашьма днықәҳаит. Уи аамҭазы, адунеи
еилабгама угәахәратәы, ԥжәара бааԥсык ашьҭыбжь геит, аҩнгьы
аахыџ-хыџит, аԥенџьыр асаркьақәа ԥыххаа ихәаш-хәаша
инкаԥсеит.
Ари ахҭыс аҳәара иаҿыз саб иашьа ихы-иҿы иаразнак
аҽаԥсахит. Уажәгьы аӷа ицәымӷхара зхыҳәҳәылаз иблақәа наскьан, иџьымшь жәпақәа инарыҵагылеит. Саргьы сԥышә уажәиуажәи иаақәыххуан, – нас дыԥжәаҵәҟьама абургомистр ҳәа
азҵаара исҭараз, аха саб иашьа ииҳәоз аҿы џьара ажәакгьы
узыбжьамыршәуа еишьҭаԥсаны ацәажәара даҿын.
– Анемсаагьы ахьгылақәаз адгьыл иаласоушәа ишьҭиааны
рҽынкарԥсеит. Урҭ рбургомистр «иеиҵыхра» иахьынӡаҿыз, уи
аамҭа ҳара ҳхы иархәаны, рџьаԥҳаны шьҭаҵарҭақәа иреиҳаз
акы еиҵаҳҵан, иԥжәаз ашьҭыбжь ауп ас атәыла зырбгаз, – иҳәан,
саб иашьа иажәа даалгеит.
Ааԥынтәи амырхәага хаа аԥсабара ианазааиуа еиԥш,
аԥышәырчча ҟәанда гәыбзыӷуа инеиҿыст. Ҳаргьы ҳаууаӡа, зназы ҿымҭ-ԥсымшьа ҳааилахеит. Иҿыцәахьаз саб иашьа иҭаҭын
ҟаҵа ахы амца иныҽҳәарсны инеиҿеикын, – уажәшьҭа акы
ҳнацҳап, – иҳәан, дҩагылан афатәқәа зҭаз ахьаҭра аԥыртлара
дналагеит.
Аҵақ-аҵақҳәа лак аҵарбжь геит, инақәырццакны ахысбжь,
с-шәыбла иҭаҳәҳәаз ахәқәа инарныҩт.
«Ажәеиԥшьаа иуиҭааит» рҳәеит ахысбжь заҳақәаз.
Ашәарыцаҩгьы, ашьабсҭа еиԥш, асы дылԥа-лԥо, ишәақь агәҭа
кны, ахәы даахыҵны, ила иашьҭаршәны, анаара днаҿалеит.
Ала уажәы-уажәы иҵәааны иаангылон, нас иахьгылоу аҭыԥаҿы
иаақәгьежь-аақәгьежьны, аԥынҵа афақь икылҟьо ала
асы нышьҭнарббуан, ажьа ашьҭа ианақәшәалак, алымҳа
ҟаԥшь дуқәа аҟьаԥ-аҟьаԥҳәа еинҟьо, иҵаруа еиҭанашьҭалон.
Амш ишшара ишахьан, аха аԥсабара шкәакәа макьана цқьа
ацәа иалымҵыцызт. Раԥхьатәи амра ашәахәақәа назхьысыз
аҵиаақәа ас-шәыб рхьыҩрын инҭалон, рымахәқәагьы, «оҳ
гәышьа» рҳәозшәа, иԥҟьаны рҽынеиҵырхуан.
Ала зхыз ажьа ашьҭа, лбаа амҩаду ахь икылнаган, аграпара
ианыршәланы ишнеиуаз, Мишәанба Шьаақьыр игәашә аԥхьа
ианнеи,
ажьа ашьҭамҭа ныҵаба ицеит. Ала ахы ахькыднаҟьара
азымдыруа игьежь-гьежьуа ишықәыз, агәарԥ аҿы, асы икәаԥӡа
илатәаз акәтажә, аанда инахԥраан, аграпара нымҩахыҵ
акәыкәымдра аҽналанажьт. Ажьа атрымҳәа иҩылԥан ахылаӷьара
инҭалеит. Алагьы каууа иԥаны акәыкәымдра иахҟьаны
ишнеиуаз, акәтажә нампыҵашәан, амҵәыжәҩақәа ҿыжәжәаны,
ихәылырббы, асы иныланаԥсеит. Нас иаргьы ӷзыӷзуа
аҽкаршәны
ажьа инашьҭалеит. Ашәарыцаҩ ҩаҟтәи дышлеиуаз, аанда
днахыԥан, ишәақь ҩхаршаланы, ажьа амҩа
еихиҵәаразы
икылсп злеигәахәуаз аҭшәарахь иҿынеихеит.
– Уарбан уара ҳаимҵәаны ицо, ухаҵаҵәҟьоуп уара ишуҳәо
узцозар?! – иҳәан, агәашә ааимԥааны, ашәарыцаҩ днеиԥынххылт
Шьаақьыр.
– Аа усԥырхагамхан, ухаҵкы сцеит, сжьа сцәушьҭуеит, –
иҳәан ашәарыцаҩ Шьаақьыр аграпара дахьангылаз днаивҟьан
иҿанынеиха, Шьаақьыр, ашәарыцаҩ, ихыжәҩабжь атазҳәа
днықәсын даақәирҵәиит.
– Ажьа сыздырам, аха ажәхьа иаҩсуаз сыкәты цәгьа
ҭахашьа аҭаны усышьҭуам, сыԥсыбаҩ уахысны умцозар, –
иҳәан Шьаақьыр, деицрашәаны ашәарыцаҩ ишәақь имихырц
иҽыназикит. Уи аамҭазы, ала ҵәаа-ҵәаауа ажьа аԥхьа иргыланы,
ашәарыцаҩ дыззцоз аҭшәарахь инанацон.
– Соушьҭ уанаџьалбеит, ууаҩыми, ала кәтык афазар, аҩынтәхә уаҳҭап, ажьа сцәумышьҭын, – ашәарыцаҩ Шьаақьыр
сызицәцозар игәахәын, иҽааирххеит.
– Уу нан, уу нан, уашәа ихы хҵәаны, инапқәа ҿыжәжәаны
иан длызнаргааит, уара ас ашара уалазырӡыз, – Шьаақьыр
иԥҳәысгьы, ԥсрак иақәшәаз аӡә леиԥш, дӷызы-ӷызуа, лхы
рбабаӡа илықәыжьны, агәашә дааҭыҵын, лыкәты ахькажьыз
днеин иҩышьҭылхт. Арыцҳара изықәшәаз иԥҳәысгьы ишгәалҭаз
аниба, Шьаақьыр зынӡагьы даҿаапкит. Инапқәа еиларшәны,
ашәарыцаҩ дисны дикит. Ашәарыцаҩ зназы игәы аԥырқьҳәа
инеибакын, Шьаақьыр ихәцә ныҵкааны асы дынхәыҵеигәарц
иҽыназикын, аха иԥаҵа анаӡара ихаԥыцқәа
ирыбжьакны инхиҟаҟаан иҽаанкыланы, – ҳаи, ажәлар ирылӡааша
амышьҭацәгьа, иуҭаху уҳәар ҟамлои, кәтык азы сара аҩныҟа
сыкны сугарцаз угәы иҭамзар, – иҳәан, ашәарыцаҩ илакыҵа
ҭархәланы Шьаақьыр днаизыԥшит.
– Исҭаху удыруазар, уҽузымдырааит, сыкәты зыԥсоу ахә сыҭ,
сыкәты! – иҳәан, Шьаақьыр инапқәа қьыџьқыџьуа ашәарыцаҩ
иџьыбахьгьы рҿынаирхеит. Уи аамҭазы ала аҵарбжьы
ааигәаӡаны игеит, ажьагьы аҭшәара иҩбжьҟьан дара рахь ахы
рханы аҿыҩанахеит. Ашәарыцаҩ иџьыба дынҭасны қьаадқәак
еилагәаны иааҭиган, Шьаақьыр инапы
инаныџьгәаланы, ажьа
злаауаз ихы ақәк, дыҩны иҿынеихеит.
Шьаақьыр, инапы қыџьқыџьуа ирныџьгәалаз имҟәыҵԥрааны
ицар ҳәа дшәозшәа, инеиҵыхны иԥхьаӡазар: 30 мааҭ аԥареи
«ацәгьара ҟазҵаз» ауаҩы ихьӡи ижәлеи зныз шәҟәыки ракәын.
– Аа, ҳашьны дцеит, ала аԥынҵа икылҟьаз, ԥыхьашәа змауша, – иҳәан, Шьаақьыр дыҩныхәаан дыҩны иҿынаихеит. Уи
аамҭазы аӡ нырцә, аҿаҟьаҟны ҩынтә еиқәырццакны ахысыбжь
геит, Шьаақьыргьы ахыгәҳәа уа даагылан ибжьы наиргеит:
– Закәан ыҟазар уареи сареи ҳаицәажәап, уҵыхәа шәаны
сыҩны аҭӡамц иалоуп!
Ашәарыцаҩ ихысыбжьи Шьаақьыр ихәаабжьи еиланы аууҳәа
с-шәыбла иҭаҳәҳәаз ахәқәа ирныҩны иааҩуан.
Уи ашьҭахь мызкаҟара цеит. Асы илеиз, амца иахакнаҳау
ашша еиԥш, еицырҵәҵәа иӡыҭны ацара иаҿын. Иқәԥақәсуа
еижәыланы инеиуаз аҩар ссақәа, еибарԥо еиманы хланҵы
акәарақәа ирызцон. Аҽны Мҽышан. Амрагьы ҵлак ашәара
аҽҩышьҭыхны ихааӡа иԥхон. Асы ӡыҭны ихтыз адгьылгьы
алҩаҵә ахылзза абара иаҿын.
– Ожәшьҭа зегьы ҳаиқәшәаны ҳаҟоуп, ухаҵкы сцеит, – иҳәан,
Шьаақьыр аӡбаҩ икабинет дныҩнашылан адырра наииҭеит,
дыззашшуа дааиуазшәа аниба.
– Ашшҩы Мишәанба, ундәылҵ адәахьы, иаарласны аус
ҳалагоит, – иҳәеит аӡбаҩ, ихы шьҭымхӡакәа ақьаадқәа дрыхәаԥшуа
дахьтәаз.
Ԥсырӡха ақалақь хәыҷ аҿы, мраҭашәареи аладеи рыбжьара,
амшын ахықәан, аиаҵәара аҽхәыҵак игылоуп аӡбарҭатә усҳәарҭа
ҩны. Ари аҩны аԥхьа ииаганы игоуп акаҭран зқәырҭәаны иҟоу
аулица заҵәы. Уи азоуп араҟа уск анцо, зус алоугьы иаламгьы
аангыланы изазыӡырҩуа. Иахьагьы ари аус аӡбахә заҳаны
зҽаанызкылаз амҩасцәеи иара иалахәны ақыҭахьтә иаази
рыла аӡбарҭатә зал унацәа узрыламкуа
иҭәхьан. Урҭ аӡбаҩцәа
рааира ишазыԥшыз, амшынахь ихаз ашә ааимҟьан, зықәрахь
инеихьаз ԥҳәыс еилаҩак даадәылҵын, илкыз ақьаадқәа астол
инықәылҵеит.
– Шәгыл, аӡбаҩцәа ааиуеит, – лҳәан, ажәлар рахь лыбжьы налыргеит. Итәаз, игылаз зегьы ааилаҩҩит, иақәырццакны хәҩык
раҟара аԥҳәыс дызлааиз ала еицырхашьшьы иааҩналан, аӡбаҩ
ида, досу рҭыԥқәа рҿы инатәеит.
Аӡбаҩ уаҩоук, абаакы, иҩызӡа иҟаз ихы-иҿы инеилык-ааилыкны ацәырԥшӡа ҭыԥ анын. Иԥаҟьԥаҟьоз иблақәа
ҩышьҭихын ажәлар днарылаԥшит, нас ихьтәы бласаркьа цырцырқәа
иԥынҵа ахәдырра инаҿаркьакьаны, иаԥхьа астол иқәыз
ақьаад днанԥшылауа, даацәажәеит:
– Аӡбаҩцәа реилатәара аартуп ҳәа иазысԥхьаӡоит. Иахьа еилҳаргауеит ашшҩы Мишәанба Шьаақьыр Махаз-иԥа,
Ԥсырӡха араион Амзара ақыҭа инхауеи, акәты ицәызшьыз
Хмыҷба Мақьҭаҭ Кәынта-иԥа, ари араион Алаҳашахә ақыҭан
инхауеи рус.
Аӡбаҩ ибласаркьақәа аамихын, ицәыӡыз димбозшәа, итәаз
днарылаԥш-аарылаԥшит, нас ибласаркьақәа нарӷәӷәаны, –
ашшҩы Мишәанба ушаҳаҭцәа зегьы ыҟоу? – иҳәан, аԥсра
иақәшәаз аӡәы иеиԥш, знапқәа згәыҵаԥсаны игылаз Шьаақьыр
ихы наиқәикит.
– Аа ара иҟами, ухаҵкы сцеит, – иҳәан, Шьаақьыр дааҳәыҵәыҳәыҵәит,
– Баҭал, Ҟазылбақь, Самԥал, шәабацеи уара?
– ихылԥа ихкәыцәаа ашырҳәа ашәахь днаԥшит.
– Ара ҳаҟоуп, Шьаақьыр ара, умшәан, – иҳәан, ашаҳаҭцәа
қәрала иреиҳабыз аӡәы илабашьа Шьаақьыр иахь инаирххеит.
Итәазгьы неибарччеит.
– Уара, аӡбаҩ ихаҵкы сцеит, шәара шәахьтәоу дымнеиуазар
арахь шәаацәырҵыр, – иҳәан, Шьаақьыр иҽрыцҳатәӡаны аӡбаҩ
днаизыԥшит.
– Ашаҳаҭ Шәлымба Баҭал Татыгә-иԥа, уҟоума? – ибжьы наиргеит аӡбаҩ.
– Ара сыҟоуп, дад, – ҿааиҭит Баҭал. – Ҳаи, ашҳам сфандаз,
уи акәтыжь анысфарыз, – ибжьы ларҟәны асаараҟа дышьҭаԥшуа
инациҵеит Баҭал.
Аӡбаҩ иблақәа ааихмырсыӷьӡакәа, кыраамҭа Баҭал дихәаԥшуан.
Нас егьырҭ ашаҳаҭцәа аҩыџьагьы шыҟаз анеиликаа,
рыхҩыкгьы ибжьы нарықәиргеит: – Ашаҳаҭцәа, иахьатәи
аус
аҿы мыцшаҳаҭра жәур, астатиа 95 излаҳәауала, шықәсык
абахҭа
аҭакра шәықәшәоит, уажәы шәнеи ашаҳаҭцәа руаҭахахь, – азал
аварахь ашә иҿаз инапы назирхеит аӡбаҩ.
Баҭал еидара хьанҭак ихәда иқәжьушәа деиҵаӷәӷәа, егьырҭ
ашаҳаҭцәа раԥхьа дгыланы, ашәахь иҿанынеиха, – ее, дад, ари
рыцҳарахеит, – иҳәан, ибжьы ныҵакны даацәажәеит.
– Бысҭахь
ҿахраки кәты махаки рзы шықәсык уқәырҵар, абгақәа ирфаз
аҽада еиԥш, улыбжьаӡ умцеи!
– Макьана уабаҟоу, «снацәақәа сыхәлаҵаны исҿысхында»
унарҳәап аус, – наиаҭеикит егьи ашаҳаҭ Баҭал ишьҭагыланы
инеиуаз.
– Абри аус гәымхазы аҩнашә ҳшьапы хыгатәызма, – иҳәеит
илахь еиқәыршьшьы ахԥатәи ашаҳаҭ, егьи ауаҭах ашә аартны
ианыныҩнала.
– Ашшҩи ахарара здуи, – иҳәан, ихы нарықәикит аӡбаҩ.
– Ара ҳаҟами, ухаҵкы ҳцеит, – иҳәан, Шьаақьыр имгәацәа
иҩнапыкгьы ҭарӷәӷәа, ихы-иҿы мҳаҵә хәыҷы гәыбзыӷӡа
аӡбаҩцәа ахьтәаз астол ахь иҿааихеит.
– Уа уҟаз, уа, арантәгьы уаабоит, – иҳәеит апрокурор қәыԥш,
наскьашәа дахьтәаз.
– Аа ус акәзар, Шьаақьыр шәбабла дакәыхшоуп, дахьышәҭаху
дыҟами, – иҳәан Шьаақьыр, днеин аҭӡамц дадыӷәӷәала днагылеит.
Макьҭаҭ хьымӡӷ дук зду иеиԥш дыԥхашьа-ԥхаҵо дҩагылан,
ажәлар днарылаԥш-аарылаԥшуа даанхеит.
– Шәааӡырҩы, ишәасҳәоит иахьатәи аӡбаҩцәа реилаӡбара, –
ақьаад даныԥшылауа ҿааиҭит аӡбаҩ, нас аӡбара иалатәаз ауаа
рыхьӡ рыжәлақәа иҳәан, арҭ аус иахәаԥшырц шәақәшаҳаҭума
ҳәа ашшҩи ахара здызи дрызҵааит.
– Жәҩа хкыла иалырхша уаауп, шәхаҵкы сцеит, – иҳәеит
Шьаақьыр.
– Даара ус дук ауп, аӡбара рылымшар ҟалап, иахыга Шьаақьыр,
иахыга, – иҳәан, ажәлар итәаз рыгәҭахьынтәи аӡәы ибжьы
ааиргеит.
– Зыҷкәын дымԥсыц уҷкәын диумырҵәуан рҳәоит, Шьаақьыр
игәаҟра узымдыруазар, уаламцәажәан, – даҽа бжьык аагеит
инахьхьи акәакь ахьтә.
Итәаз, игылаз зегьы неибарччан, ажәақәакгьы наларҵеит.
Аӡбаҩ иаԥхьа иқәгылаз аҵәҵәа ахы днықәс-нықәсын иԥсы
шынеилалаз удырыртә иԥышә ҵысҵысуа, ашырҳәа дҩаҵҟьан,
– дарбан иахьа ара мышгара иааз? – иҳәан, дыҩныхәаан
ибласаркьақәа инапала иԥынҵа инадкыланы днарылаԥшит. Аха,
итәаз аӡәгьы ҟытҳәа ибжьы анимырга, иҭыԥаҿы днатәан,
– ахара зду, Хмыҷба Мақьҭаҭ Кәынта-иԥа, уақәшаҳаҭума иахьатәи
аӡбаҩцәа реилазаара? – днаҵааит аӡбаҩ.
– Уи сақәшаҳаҭуп, аха сара сызқәышаҳаҭым; акы злаӡам аус
абриаҟара ауаа шәымш ырӡны шәахьалацәажәо ауп.
– Нас, ашшҩы Мишәанба Шьаақьыр Махаз-иԥа икәты уара
ула ишашьыз мап ацәукразоума узҿу? – днаҵааит аӡбаҩ.
– Аа, ари иеиԥш ауаҩы намысда, ажәхьа иаҩсуаз акәты
сымшьит ҳәа, мап икыргьы илшоит, – иҳәан, Шьаақьыр инапы ырмақаруа аҭӡамц дахьадгылаз даадҵын иара иахь иҿынеихеит.
– Ҳаи, иҟалазеи нас, кәтыжәк ала иашьызар? Уаҩҵас иҳәар,
ахынтәхә иаҳҭарын, абрысҟатәи уаа иҵегьы хәарҭара злоу уск
шәымш ақәшәырӡрын, – аҭак ныҟаиҵеит Мақьҭаҭ, аӡбаҩцәа
ахьтәаз
ахь ҩбаҟа шьаҿа ныҟаҵаны. Ашьа злыԥхаауа иҟаз ихы-иҿы гәылҭәаа
зынӡагьы иҟаԥшьхан, иблагә разқәа рыҵкаргьы аацәаакит.
– Ацәгьара ҟазҵаз Хмыҷба Мақьҭаҭ Кәынта-иԥа, ҳарҭ
амш зықәҳарӡрызеи ҳәа уара ҳаумазҵааит, азакәан зегьы
рзы изакәануп, ҳара ҳҿы иааиз аус ишахәҭоу ҳнапы ахаагоит, ҳуазҵаанӡа уҽырҭынчны уҭыԥаҿы утәа, – ибласаркьақәа
дырцәыҵԥшны Мақьҭаҭ дихәаԥшуа, даацәажәеит аӡбаҩ.
– Ацәгьара ҟазҵаз Ахмыҷба Мақьҭаҭ, ламыс умазар уԥхашьаргьы
ҟалон, – аӡбаҩ иахь дыԥшуа ҿааиҭит Шьаақьыр,
«ацәгьара ҟазҵаз» аҿы еиҳа ибжьы нақәырӷәӷәаны.
– Уара абри Шьаақьыр аӡбаҩ акы неиҿишьт сгәахәуеит, уара
ушԥахәаԥшуеи? – днаҵааит аԥхьаҵәҟьа итәаз аӡәы, идтәалаз
ихы неиҿеикын.
– Шьаақьыр акаҷбеи рыцҳа, аӡбаҩ акыр иҭара акәым, иаԥхьа
иқәу иҿахра нҵәар ҳәа дшәаны изхара ымфаӡакәа дгылоитеи,
уажә дубама, – аҭак ныҟаиҵеит егьи.
– Акраадыруоу, мыждаразы шәарыцара иҭыҵыз Мақьҭаҭ
рыцҳа, аамҭа аарҳәра угәы иҭан ҳәа изырҳәахьеит акгьы рыгӡам
умбаӡои, – нациҵеит раԥхьатәи.
Аамҭа шцац ицон, аӡбарҭатә зал унацәа узрыламкуа уаала
иҭәуан, нас иҭацәуан. Амҩасцәа, шамахамзар, зегьы аакыдгыланы, «иарбан усу иҟоу» ҳәа иазҵаауан. «Акәты аус рыӡбауеит»
ҳәа анрарҳәалак, иџьашьаны ԥыҭрак рҽааныркылауан, нас рнапы наҟьаны, русурақәа рахь рҿынархауан. Аӡбаҩ, иаԥхьа иқәыз
ақьаадқәа ирҳәауаз акгьы днахымԥаӡо, аус аилыргара даҿын.
Мақьҭаҭ илақәа ааихмырсыӷьӡакәа ашьхарахь ихаз аԥенџьыр
ашҟа дыԥшуан, – еҳ, уажәыҵәҟьа зшәақь агәҭа кны аԥсҭа иҭоу
уԥсаҭа ахьнеира, сыԥсаҭа неиааит, – ааигәахәуан
уи. Нас
даақәыԥсычҳаны, ацәа хаа дагозшәа, хәыцрак даамҵарсны
аԥсҭаҟа даманы ицон. Ахаратә иааҩуаз ила аҵарбжьы игәы
иқәсуазшәа ибауан, иԥсахы шеибакуаз удырратәы ихы-иҿы
ацәа ахԥаны ицон, нас дахьтәаз зынӡагьы
ихашҭны, илабашьа
иикыз шәақьу џьшьа, аимҿаԥара инацәа
аҵарӷәӷәа есааира
ашьҭыхра далагауан, зыбласаркьақәа
ырцырцыруа иаԥхьа итәаз
аӡбаҩгьы, акәымкәымдра зҽаварԥс итәоу ажьабаӷь еиԥш акәын
дшибауаз, иарма благьы ҟәысҟәысуа ацәақәа неиқәижьуан.
– Мақьҭаҭ, Мақьҭаҭ! – идтәалаз иҟазшьақәа анырбалак инаивасны даалырхуан.
– Ҳаи, уажәгьы шәаҿума, ажәеиԥшьаа ҿашәа шәимҭааитеи, –
иҳәон дааҟәынд-ҟәындны, дыԥхашьаны ихы лаирҟәуан.
Шьаақьыр иҽырхәаны, ихы-иҿы ҭыфаа хәыҷы рыцҳатәны,
иблақәа ааихмырсыӷьӡакәа, аус аилыргара иаҿыз аӡӷаб
дизыԥшуан.
– Ашшҩы Мишәанба уус зыхьчаша аӡәыр дынкыланы думоума? – днаҵааит аӡбаҩ, зегьы еиқәышаҳаҭны аус аҽны ирыӡбарацы
ианышьҭырх ашьҭахь.
Шьаақьыр дахьгылаз дааҭрысын, – мап, ухаҵкы, Шьаақьыр
дцеит, дад, сара ҭаҳмадак исылымшеит адукат инкылара, иҳазҭагәышьауада
зугәахәуа ҳара ԥхасҭамзар хырҳага змам, –
ихылԥа қәацә ицәыргар ҳәа дшәауазшәа еиларӷәӷәа икны
аҭӡамц даадҵын, аӡбаҩ иахь шьаҿақәак ныҟаиҵеит.
– Уа уҟаз уа, адукат дуҭахымзар, ухы уахәозар акәхап, – иҳәеит
уажәраанӡа ҿымҭӡакәа зымҩа иԥшуа итәаз жәлар ралатәаҩцәа
руаӡәы.
– Дад, нцәасгьы, ныхасгьы иахьа иҟоу шәара шәоуп, шәара
шәсыхәароуп дад, шәхаҵкы, Шьаақьыр дцеит, – иҳәеит зынӡа
ицәа дҭаланы.
– Уажәы шәааӡырҩы, сышәзаԥхьоит Мишәанба Шьаақьыр
Махаз-иԥа, Ԥсырӡха араион, Амзара ақыҭан инхауа Ԥсырӡхатәи аӡбарҭатә участок №2 ашҟа иалаигалаз арзаҳал, – иҳәан
аӡбаҩ, астол иаақәихит қьаадк.
«Сара Мишәанба Шьаақьыр Махаз-иԥа, – иблақәа ирзааигәаӡаны
икны аԥхьара дналагеит: – сыԥҳәыс Ҷриа Қсыс-иԥҳаи, ҳаҷкәын заҵәы Ҟаурбеи адырра шәаҳҭауеит, аҿатәла
иануар мза 25 рзы шьыжьымҭан, арыцҳара ҳшақәшәаз. Сара
сгылахьан, аха аԥшәма ԥҳәыс аҩны иҟоу дышьҭан, уи аамҭазы
лак аҵарбжьы ҳгәашә аԥхьаҵәҟьа игеит. Уи ауха, аҩны
иҟоуи
сареи ҳаԥхыӡқәа зеиԥшраз ала, џьара ԥхасҭак шҳауаз сцәа
иалашәахьан. Сыццакны сындәылҵзар, зхаҵкы ҳцаша аӡбаҩ,
уаӷа ус изеиӷьаҳшьом сыла иабаз, ашьыжь акәытҵара инҭсыжьыз,
ажәхьа иаҩсуаз ҳакәты Ахмыҷба ила цәгьа-ҭахашьа аҭаны ицахьан. Аиашоуми, зхаҵкы сцаша аӡбаҩ, иуасҳәара, саб рыцҳа Махаз дышьны ҳгәашә аԥхьа дышьҭазшәа сгәы иабеит...»
– Ҳаи, уаб рыцҳа уихылымҵыр иамази, – иҳәеит ауаа итәаз
рыгәҭахьшәа аӡәы ибжьы ныҵакны. Уи иааигәа-сигәа игылаз зегьы неибарччеит. Аҷытбжьы злымҳа иавымшәоз аӡбаҩ,
ашырҳәа иқьаад иблақәа иаарԥырхны итәаз днарылаԥшит,
аха зегьы «ҽырԥсы» ҟарҵан, иҟәиҭ-ҟәиҭӡа ианынатәа, гәыбӷан
зиҭарыз аӡәгьы димбазт, аԥхьара деиҭаналагеит.
«...Убасҵәҟьоуп аԥшәма ԥҳәысгьы ианылба дшыҟалаз. Уи
аамҭазы ацәгьара шыҟалаз гәазҭаз Ахмыҷбагьы дыбналаны ацара игәы ишҭаз анызба, дылкагәа дыскит, даара иҽирххеит,
аха даноусмышьҭ, қьаадқәак снапы инанџьгәаланы,
дынсымпыҵҟьан дцеит. Урҭ ааиҵыхны срыхәаԥшызар, ҳакәты
бзиахә жәохәмыш рыла иаҵашаз акәтаӷь ахә акәын иҟаз,
аха ари ангәасҭаз Ахмыҷба сишьҭалар ҳәа дшәаны аҟәҟәаҳәа
дхысуа, дыбналаны дцахьан. Аҩны иҟоугьы саргьы даара
хьаас иҟаҳҵеит, аха иааурызи, – уаҩ дызқәымшәо акгьы ыҟам,
– ҳҳәан ахәараҳәа илҭаҵаны иаажәит, ҳамалагьы иҳамфеит,
абарҭ агәылацәа: Шәлым Баҭал, Шам Ҟазылбақь, Ҳаг Самԥал
ран лкыкахш ашәа ҳалалс ироуааит, ирфеит, Анцәа ишаҳаҭуп,
сызқәшәаз аҿы мап сцәыркып ҳәа сгәы иаанагом. Убри
аҟнытә, шәхаҵкы ицаша сара, Мишәанба Шьаақьыр сҭаацәа
сыманы сшәыҳәоит, Ахмыҷба иара ишиҳәо еиԥш, иԥаҵа далаччо дышәмышьҭразы, ҳаргьы ҳтәы ылхны иҳашәҭаразы».
Аӡбаҩ Мишәанба ирзаҳал даԥхьаны данаалга, иқьаадқәа
еидкыланы зымҩа инықәиҵан, – ашшҩы Мишәанба урзаҳал
аҿы иуҳәарц иуҭаху уааҭгыланы абарҭ уус зыӡбуа ираҳәа, –
иҳәан аӡбаҩ, Шьаақьыр инаидиҵеит.
– Уаҳа ишәасҳәарызеи, дад, шәхаҵкы Шьаақьыр дцеит, иҟалаз
шәҟәык ианҟьашьылашәа ишәысҭеит, уаҳа иацсҵарызеи,
амала
сус шәнапы иануп, сызқәшәаз ижәбо ауп, – иҳәан Шьаақьыр,
иаԥхьа итәаз аӡбаҩцәа днареихырхәан, шьҭахьла дышнеиуаз,
аҭӡамц иҽнадиҵеит.
– Ари арзаҳал узызҩыда? – днаҵааит апрокурор, уажәраанӡа
арҭ злацәажәоз дазымӡырҩӡошәа зымҩа дыԥшуа
дахьтәаз.
– Исзызҩыхуадаз, дад, сара неихьшьырак здыруашәа сыҟоуп,
сара соуп абас еилазҟәаҟәаз, – нациҵеит Шьаақьыр.
– Шаҟа класс урылгахьоузеи? – деиҭаҵааит апрокурор.
– Шаҟа класс уҳәоу дад, уи шәара шәхәыҷқәоуп, шәахааным,
Аҟәа ашьхаруаа ршкол ҳәа акы хтны иҟан, убра ҩбаҟа шықәса
саԥхьауан, – аҭак ныҟаиҵеит Шьаақьыр.
Аччара зызнымкылауаз еиҵақьуа, ԥсык дҵәуаны иааихыҵызшәа
рчабрақәа рҿы иаԥыракны, ашә икылеибархауа аттаҳәа
адәылҵра иаҿын.
– Уаҳа аӡәыр азҵаара шәымоума? – иватәақәаз ихы
нарықәикит аӡбаҩ. Урҭ мап анырҳәа, ашаҳаҭ Шәлымба
шәааиԥхьа, – иҳәан, ибжьы наиргеит. Шьаақьыр ашырҳәа
иҽеилҵәа ашаҳаҭцәа руадахь иҿынеихеит, аха уи уа днаӡаанӡа,
ашә илагылақәаз адырра ныҟарҵан, Баҭал дшааиуаз Шьаақьыри
иареи ахыгә-сыгәҳәа иааиҿаҳаит.
– Акы уанҟьара уҟоуп уара иахьа, – иҳәан, Баҭал ибжьы
ныҵакшәа даацәажәан, илабашьа ахы Шьаақьыр имгәацәа инадыргыланы дааникылт.
– Аа, Анцәа дишаҳаҭуп Ашәлымба, зхаҵкы сцаша аӡбаҩ,
уиазҵаа, – иҳәан, Шьаақьыр дышхырхәа-хырхәоз, ишьҭахь ала
аҭӡамц дынкыдҳалахт.
Баҭал ихахәы пашәӡа ишланы, иуапцәатә чархь хылԥа инацәа
иахаргьежьуа икын. Иџьымшь шла жәпақәа ирыҵагьежьуаз
иблақәа
гызмалӡа лаф ажәала ихыхәхәа иҭәын. Уи ԥшьшьала днаскьан, «уара
иҵегьы еилукаауаз џьысшьон, уаамҭа зықәурӡуа зеиԥшроузеишь», –
иҳәауазшәа,
дцәыҵыԥшны аӡбаҩ дихәаԥшуа дааҭгылеит.
– Иужәлоузеи, иухьӡузеи, уаб ихьӡузеи, уабанхои? – иҳәан,
аттаҳәа еишьҭаԥсаны азҵаарақәа ныҟаиҵеит аӡбаҩ.
– Сыжәлагьы Шьаақьыр ишәаиҳәазар акәхап, Шәлымаа среиуоуп, Баҭал ҳәа исыԥхьоит, Амзара ақыҭан сынхоит, сколнхаҩуп,
– аҭак ныҟаиҵеит Баҭал даҿамхаӡакәа.
– Нас иахьа ҳазлацәажәо Мишәанбеи Хмыҷбеи рус азы иудыруазеи? – деиҭанаҵааит аӡбаҩ.
– Издыруазеи, дад, апауестка кылхха исызҩеит, аӡбаҩ дуԥхьоит,
ианаамҭоу умнеир, амалицацәа рыла укылаагоит ҳәа ианҵаны.
Амалицацәа зсырааԥсарызеи, аӡбаҩ дсыԥхьозар, схалагьы сымцои сҳәан сааит. Сахьааиз мызкы ашьҭахь зны Шьаақьыр икәты
иаҳфаз аус аӡбара шәаҿуп избоит... – аҵыхәтәантәи ажәақәа
рҿы еиҳа ибжьы ларҟәны даацәажәан, иҽааникылт Баҭал.
– Ахмыҷба ила Мишәанба икәты шашьыз ала шаҳаҭра узуама? – ибласаркьақәа дырцәыҵыԥшны Баҭал днаихәаԥшит
аӡбаҩ.
– Ала акәты шашьыҵәҟьаз сыла иамбеит, дад, уи мыцшаҳаҭра
сзазуам,аха акәтыжь асаӡбал иӡааҵаны, саԥхьа ишықәгылаз ала
шаҳаҭра зуеит, – изшьапык днақәыӷәӷәаны, егьи ныҵыркьҿны,
ихы ырнааны аӡбаҩ иахь дыԥшуа дааҭгылт
Баҭал. Итәақәазгьы неибарччеит.
– Акәтыжь иумҵаз иарбан жьыхәҭаз угәалашәару? – деиҭанаҵааит
аӡбаҩ.
– Сеидроу, уи иахьеи иаци ракәым, мызк ҵуеит, уиаахыс егьа жьыхәҭа сфахьеит, аха сыԥсымзар шԥызар ҳәа сыҟоуп,
уа еидтәалаз сара среиҳабын, нас мҵәыжәҩа кьачак шԥасымҵарҵарыз, – агызмалра иблақәа ирхҳәҳәыла
даацәажәеит
Баҭал.
– Уара амгәа акәырма алхны иурымҭаӡеи, амгәа? – ибжьы
ныҵакны даацәажәеит Баҭал ишьҭахьҵәҟьа итәаз алафҳәаҩ.
Аха Баҭал уи имаҳазшәа ҟаҵаны дгылан.
– Нас убри иумҵаз ашԥы џьаракыр шәытара анызма? – иҳәан,
аӡбаҩ ибласаркьақәагьы ибла иаамихын инықәиҵеит.
– Сеидроу, акәтыжь ҟаԥшьӡа иӡны ҳаԥхьа иқәын, шәытарак
ану ҳәагьы сахәамԥшит, акгьы анны изымбеит.
– Шәызҭаз аԥшәма икәты ҭахашьас иаиуз ҳәа акгьы иҳәо
шәмаҳаӡеи?
– Акы иҳәазар акәхап, аха сара акәтыжь еиҳа хшыҩзышьҭра
асҭазаап, уи ииҳәақәоз рацәак исгәалашәом.
– Аԥшәма дызхашшаауаз иахышәҳәаазеи нас усҟан?
– Ианаҳфа ашьҭахь, ацынхәра ухаҳааит, ҳҳәазар акәхап.
– Уаҳа акыразы шәиазҵаауама? – иҳәан, аӡбаҩ иҩызцәа
днаразҵааит. Урҭ мап анырҳәа, – ухы уақәиҭуп, уца абни ашәала,
– иҳәан, Баҭал дызлацашаз неиирбеит. Нас, – ашаҳаҭ
Ҳагба
шәааиԥхьеи, – иҳәан, аԥхьа итәақәаз инарыдиҵеит...
Уи ашьҭахь ашаҳаҭцәа зегьы рҿахәы рҿихит. Апрокурор
қәыԥшгьы дгыланы кыраамҭа ацәажәара даҿын. Уи иажәа даналгоз иҳәеит, – азакәан – закәануп, аха амҵ иаҟароу аус адомбеи иаҟаратәны, иара зыԥсам аҟара аамҭа ақәырӡтәым. Иашоуп акәытгьы малуп, аха амал зырҳауагьы инызхуагьы ауаҩы
иоуп, зегьы раԥхьаӡагьы ауаҩы ауаҩра игымзароуп. Абарҭ
реиԥш иҟоу аус маҷ-саҷқәа абриаҟара иҵәылхны, ирҳау-ҳауны
изҳалаҵатәузеи. Урҭ аҭыԥаны ирыхәаԥшыр ҟамлои. Мамзар
иара абри еиԥш иҟоу аус баша зынӡагьы изалацәажәатәузеи.
– Апрокурор қәыԥш иажәақәа араҟа иаанкыланы ажәлар
дрылаԥшуа днатәеит. Ажәлар ауу ааилдыргеит. Шьаақьыргьы
алакьы ихьызшәа деиџьыԥӡа аҭӡамц дахьадгылаз есааира
ахшәаара даҿын.
Ажәҩан ԥҭа еиқәаҵәала иҵҟьан азы амра убаӡомызт. Асцыра ԥаҟьақәа рыҽраӷаны ԥшьшьала асаара ашьҭалара
иаҿын. Аӡбаҩцәа еицырхашьшьы ианааҩнашыла, итәақәазгьы
ҩагылт, ашьҭыбжьқәагьы ҟәыҭ-чытҳәа инхәыҵак-аахәыҵакны
инеиқәтәеит.
– Ԥсырӡха ақалақь аҿтәи ажәлар рыӡбырҭа аҩбатәи аучасток аилаӡбара... – иҳәан аӡбаҩ, иӡбаны иааҩнаргалаз аттаҳәа
аԥхьара дналагеит. Уи иаҳәон, аус змаз рхы-рҵыхәа, Мақьҭаҭ
ила Шьаақьыр икәты шашьыз, ашаҳаҭцәа ирҳәаз, нас абас
наҟ даԥхьон: – ...Хыхь еиқәаҳԥхьаӡаз афақтқәа ҳрызхәыцны,
астатиа 68 излаҳәауала аӡбаҩцәа иазышьҭырхит зла ацәгьара
ҟанаҵаз Хмыҷба Мақьҭаҭ Кәынта-иԥа 40 мааҭ илҵны, аԥхасҭа
зоуз Мишәанба Шьаақьыр иоуразы. Аха Хмыҷба 30 мааҭ
аԥхасҭа зиҭаз Мишәанба излаииҭахьоу азгәаҭаны,
даҽа 10
мааҭк ииҭаразы азыӡбоуп. Аус ахгара азин ыҟоуп аҩбатәи аинстанциахь 15 мыш рыҩнуҵҟала.
– Еилышәкаама ашшҩи ахарара здуи, аӡбацәа шәус
иақәырҵаз? – иҳәан, аӡбаҩ игылаз днарылаԥшит.
– Еилаҳкааит, еилаҳкаа, – иҳәан, Мақьҭаҭ ажәжәаҳәа
иџьыба дҭыхо Шьаақьыр дахьгылаз ахь иҿааихеит. Шьаақьыр
дыбӷьааны аӡбаҩцәа рышҟа днаҭрысын, аха иаԥхьа игылаз
аҟәардә днадҳалан уа дааннакылт. – Сышәшьит абаақәа, сыкәты
абгахәыҷқәа ирҿашәҵеит... – дгьежьы-гьежьуа даақәхеит.
Аӡбаҩцәа еицырхашьшьы наҟ иныҩналан ашәгьы
ирышьҭарххны агәараҳәа инкыдҳалт.
– Бгахәыҷқәас иуԥхьаӡо ҳара, ҳаума, уара Амзараа ҳцәа
зырцәгьаз? – Баҭал егьырҭ ашаҳаҭцәагьы ицны Шьаақьыр дааигылт.
Зегьы аҟырҟырҳәа иччон.
– Сара иусырбап Шьаақьыр сакәзар, анхаҩ итәы аӷраԥалара
зеиԥшроу, Шьаақьыр Мақьҭаҭ ихы иқәкны даамақарит, – угәы
иаанамгааит Шьаақьыр дыжәлазаҵәуп, сихыччаны сцап ҳәа,
закәан ыҟаны суцрыҵуам...
Аиашами, иҟазар ҟалап уи ижәлантәқәа...
Амра жәхьан еиԥш иҩеихьан, Ҟазылбақь деиха-еигәо
ииарҭа данаақәтәоз. Ибла ҟәбар дуқәа ҭырпыжуа знзы ауаҭах
дныҩнаԥшын, аха ацәа хьанҭа зхьынҳалаз ибла
ацәақәа
неиқәиԥсеит.
Иахьа схы абасырхари сабамҩахыҵри, – ҳәа дхәыцуан
кыраамҭа Ҟазылбақь. Амзаҭәы еиԥш игьам-гьамуаз ихы-иҿы
уажәи-уажәи аҽаԥсахуан. Зны аԥышәырчча бзамыҟә гәыбзыӷӡа
инеиҿысуан, аха уи иашьҭарххны гагаҵас агәынамӡара
неиҿықәлон, нас жьымжәак акәыхь иҿы инҭаирҟәыцызшәа,
иԥаҵа жәпақәа ирыҵаҵәахыз иԥышәқәа неидырӷәӷәаланы,
илахь ҟьаҟьа ацәақәагьы ихагәҭахь инеизирҽуан.
Ахырҵәы
иарԥсаҳәаз аҳаҭа еиԥш икылсны иҳаҭ-ҳаҭо ишьымхы иқәтәаз
имгәацәагьы аауарчарт, – уааццакы Ҟазылбақь, сеиҵаҵара
аамҭа ааит, – аҳәозшәа. Нас ихыза наԥхьаршәны дҩагылан,
дгазҽазуа азхаз даақәгылт, – ааит аҳаҳаи, – иҳәан, иҿы еихԥап
угәахәратәы аҽы еиԥш ихы иаԥхьаҟа инҭҳәаны, дҿырҳасны
иҽирххеит. Нас асаба зынтатала изазо астол иқәгылаз асаркьа днадгылан, акыраамҭа
иԥаҵа жәпа ҟаԥшьқәа еиқәырԥшӡо
ахҳәа алишьуан. Ихы-игәы шақәбзиахаз удырратәы ихы-иҿы
лаша-лашо, ибла ҟәбар дуқәа ихаччо даадҵын, аҽеилаҳәара
дналагеит.
Рацәак ҵаанӡа, Ҟазылбақь икәымжәы ӡырӡ-хаԥса бӷьаауа,
иразын ҟама ахы кны абарҵа даақәгылеит. Раԥхьа даазықәгылаз
адашьма аӷәы дазышьҭымхызт, аҿҿаҳәа абжьы гауа ианалага,
уажәы-уашьҭан иҵабгар ҳәа дшәаны, ицәа дышҭыԥсаауаз амардуан дналбааит. Нас, уи ишьҭахь инапы ҟаҵаны, шьыжьымҭан
зыҭра иааҭрыжьыз акәата еиԥш имгәацәа нықәҵа-аақәҵо,
амарч зхашьшьы иҟаз иашҭа дҭаланы, анкьа зны агәашә ахьҿаз
ахь иҿынеихеит.
Ажәҩан ԥҭацкгьы хыршәламкәа икеикеиуа еилганы иҟан.
Аԥсабара зҽаларҵәаны иԥхоз амра ашәахәақәа зықәҷҷоз
аӡаӡа пҟышқәа кәеицеиуа, иблахкыгаха адгьылахьтә иԥхон.
Ҟазылбақь ишьапы еиҩҵәаны изкыз ижәцәеимаақәа аҳаскьын инылшь-аалшьуа, рацәак набжьамкәа иҩны иавсны ицоз
аӡымҩас дныҽԥынгылт. Аӡымҩас кеикеиуа атазҳәа ахаҳәқәа ирысны, акәакьқәа ирыкҿаҵәо алеира иаҿын. Ҟазылбақь
инацәа хнаҵәар ҳәа дшәауазшәа аӡы инӡаакшаланы, ацәа
зхыланы иҟаз иблақәа наҟ-ааҟ инархишьылан, иԥаҵақәагьы,
иџьымшьқәагьы напыла иааиқәирԥшӡеит.
– Ҳаит, асызбал уӡааҵаны счанах уанындаз, ус уҵыхәа
узҟьозар збарын, – дааҟәынд-ҟәындит Ҟазылбақь, ахҿеиԥш
аӡӷьы иалҵәраа иҩеиуаз аԥсыӡ илаԥш аннақәшәа, асып цәаакы
еиԥш иҿыҵагьы аӡы налыжжит.
– Еҳ, аԥсабара ҟадыџь, шаҟа убеиоу аҟара уразызар сыԥсы
ахьынӡаҭоу џьабаада сумырчози, – иҳәан, Ҟазылбақь игәы
дҭацәажәо аԥшаҳәа даваланы, ацҳа ахьыҟаз ашҟа иҿылеихеит.
Акыга иҽанҵаны ацҳа днықәсын, амҩаду ианыршәланы
Мзахәаҟа ихы рханы иҿыҩеихеит.
– Еҳ, закәтәы аамҭоузеи иаҳзыҟалаз, уара узыӡбаз ибзада
кәац иҿы иҭамшәааит, – дхәыцуа днеиуан Ҟазылбақь. – Изакәтәы
аамҭа барақьаҭузеи уҳәаруазеи илҳавыҩр ицаз: ҳаҩны ҳаштәаз
ҽнак шәҩык ауаа ҳхәы рыманы ҳашҭа иҭалон. Барақьаҭран
иуҭаххарызеи: ауасажьы, аԥсаатә ржьы, ажәжьы, ахьа еиԥш
еимыҷҷо аҟабақ жәны, имжәӡакәа, ацха, ахырҵәыҵәҟьа умҳаҵә
аламло, – аллаҳ-аллаҳ исгәалашәар зынӡагьы саҿаапкуеит,
Ҟазылбақь урҭ афатәқәа рыфҩы иԥынҵа
инҭашәшәазшәагьы
игәы иабан, иблақәагьы неиқәиԥсеит.
Нас еишьҭагыланы урҭ
афатәқәа зегьы иаԥхьа иаацәырҵын, дырхьырԥшны дрыма
рҿынархеит. Аанда иахажьыз ақәыц Ҟазылбақь имгәацәа ианналакша, дыҭрысны иблақәа аахитзар, амҩаду дымҩахыҵны ажра
дҭаланы ацара даҿын.
– Аҳәаҟьацәа рысааит урҭ афатәқәагьы, уахьырымгара
иҟоузеи, – иҳәан, аӡәы сибазаргьы ааигәахәны днаԥшы-ааԥшуа
амҩа деиҭананылт.
Ҟазылбақь ихы иқәыжьны кыраамҭа амҩаду даныланы дцауан, нас дааҵәиин ӡынгьы-ԥхынгьы амра зҵамшыц ахьаца ккара иҵганы игаз амҩахәасҭа днанылт, иаразнакгьы агәырқьҳәа
иааиҿаҳаз абжьынҵ аӡеи апти рыфҩы днеихәладырчын,
аԥсеивгара ааицәуадаҩхеит. Аҵарақәагьы, аты аҭыҩра иҭыҵны
ирбазшәа имыхьтәха, аккара ыҵырцәажәаауа Ҟазылбақь
ихԥрааны икәкәаӡа наҟ абна инылашәкәон.
– Сыҟамында згәахәуа уахынланы ари акакара дааҵахааит,
– ибжьы ныҵакны, ихала дцәажәо, еималаны иҟаз абжьынҵ
махәқәа днарыха-аарыхо дышнеиуаз, ибла ҭызхуаз аԥсаатәқәа
рышьҭыбжь иалыҩны ашәак игәы инықәсит. Ауаҩы ифҩы зкыз
ашәарах еиԥш дӡыҩӡа ҳамҭакы даангылт, аха шчара ашәамыз
анидыр, – аҳәаҟьацәа шәысааит уажәы ашәагьы ҳәо, аусгьы уа
ижәмуӡахтеи, – иҳәан, даауарчарын иҿынеихеит.
Рацәак ҵаанӡа, – уа бзиа жәуит, дадраа, – иҳәан, Ҟазылбақь
ахьацара амҵаны аԥҳә зырхуаз аколнхацәа днарыдгылт.
– Уа бзиара убааит Ҟазылбақь, бзиара, – рҳәан, аԥҳә зырхуаз
зегьы аӷзаа ааилдыргеит.
– Ҟаҳ, Ҟазылбақь уоума, уанаџьалбеит, бзиа убааит, бзиа,
уабаҟаз ашьыжь шаанӡа аӡаӡа уҿаҳәҳәы? – иҳәан, аԥҳәырхцәа
руаӡәк дызҿыз дааҟәыҵны, дцәыҵыԥшны Ҟазылбақь
дихәаԥшуа
дааҭгылеит.
– Уара уш-Кәпарбоу ҩашьом, шәара шәҟны ианакәзаалакь,
ача анынҵәалакь акәын аишәа ианықәсуаз, – даҿамхаӡакәа
аҭак ныҟаиҵеит Ҟазылбақь.
– Аа, шьыжьымҭан уиԥшьеит Кәанач, иқәақәра аагааит Ҟазылбақь,
иаархаҵәҟьаны иуеиҳәеит, – рҳәан, ааигәа-сигәа игылаз аԥҳәырхцәа зегьы неибарччеит. Кәаначгьы зназы ииҳәарыз
иҿамшәо иқьышә ҵысҵысуа даанхеит.
– Уажәшьҭа сҟаҭәоуп, иахьатәиала акгьы саԥсам, алаҳәа
еиқәаҵәа ду сықәҟааит, – иҳәан, Кәанач имагана мҩанҵо аԥҳә
архра деиҭаналагеит.
– Ҳара ҳажәла ҽеим, амшьҭа цәгьоуп ҳәа ахаангьы аӡәы
иҿаимыршәацызт, аха уажәшьҭа ишәҳәалакь ҟалоит,
аамҭа
ишәнаҭеит, – иҳәан, Ҟазылбақь илабашьа адыхҳәа илыҵақшаны
иааирҟәатҟәатан, дхәацыхәаԥшьха деицрашәаны Кәанач
днеизыԥшит.
– Ҳаи, шәшаҟәыҵра, шәҩыџьагьы шәанааиқәшәалакь абас
арбаӷьқәа реиԥш шәыблақәа ааҭибахуеит, – аԥҳәырхцәа руаӡәы
Ҟазылбақь дшеицрашәаз аниба, дирҭынчразы даацәажәеит.
– Уара изеиқәурԥшӡои мшәан, Кәанач Ҟазылбақь ибла
дшынҭаԥшлакь аты аҵарақәа ишыркуа еиԥш дааисны, ҭаха
имҭо дикуеит, – аҵәы налеиҵеит наскьашәа аԥҳә ҿаҳәаны еидзыргылоз аҷкәын қәыԥш.
– Дарбан уара тыс иуԥхьаӡаз, атәитәых иԥа, саб Зосҳан
иԥсаныс, амаҭ еиԥш ухы рҷаҷаны наҟ ушкасыршәуа, – Ҟазылбақь
дыҩныббын, илабашьа рхха аҷкәын днаидыххылт.
– Уеилагама Ҟазылбақь, уажәынҭаҽха, ҷкәынак акы иҳәеит
ҳәа, – иҳәан, Мкан Ҟазылбақь илаба днаҵаххын иааникылт.
– Уи аамҭа цеит Ҟазылбақь, улабашьа ахьуҭаху даҽаџьара
ухы иархәа, – иҳәан, иблақәагьы намҟәысӡакәа, дцәыҵаччо
дгылан аҷкәын қәыԥш. Аус зуаз зегьы аууа ааилдыргеит.
– Уеилагама Ҟазылбақь, ҳаԥҳәырхцәа иреиӷьу даҳцәушьуама,
– рҳәан, џьоукы неибарччеит. Даҽа џьоукых: – Ҳаи,
аҷкәын хзымдыражә, икыдиршаар акәын иуқәнагаз, Ҟазылбақь
аҿҿаҳәа уиҿагыланы ушиацәажәо акәмызт, – инеихәаԥшны
инеилацәҟәит.
– Урҭ ирҳәо иазууазеи Ҟазылбақь, ҷкәынцәоуп, рыбз иафоит,
аха уара иахьа умҩа абахоу? Бзиароу уззныҟәо? – днаҵааит,
ианааҭынчхақәа, аԥҳә нымҩақәа еидзыргылоз ауаҩ бырг.
– Абзиара ҳазҭахда ҳара, ҳшьақәҟьеижьҭеи акрааҵуеит, –
даацәажәеит Ҟазылбақь ԥыҭрак ашьҭахь.
– Изакәызеи нас иҟалаз, иҳаумҳәои, – рҳәан, ԥыҭҩык
рыбжьқәа неиларыԥсеит.
– Иҟалахи, абарҭ сашьцәа Мзахәа иҭаԥсоу ыҟамзар, даргьы-саргьы ҳзы иаҳа иҭынчран, – зынӡагьы илахь неиқәиҵеит
Ҟазылбақь.
– Ҳаи, уара умыст ишҳауҳәара иҟалаз, – иҳәан, уахь иҿааихеит
Мкан.
– Иҟалахи, Ҳақыбеи иажәымҭыҽха аиха рыхха ишьапы днасны еиҩҵәаны иҩкаижьит, – даақәыԥсычҳан аҭак ныҟаиҵеит
Ҟазылбақь.
– Ҟоҳ, ассир уҳәоит уанаџьалбеит, ишԥаҟалеи, ианбаҟалеи? –
аттаҳәа азҵаарақәа наиқәрыԥсеит.
– Иацы шьжьымҭан мҿык ԥысҟоит ҳәа дахьныҵыҵыз ихьзаап,
иаха лашьцахьан адырра ансоу, сзымцеит, – иҳәеит Ҟазылбақь.
– Уара, ассир сҳәоит ҳәа даҿуп, ари Ҟазылбақь, – иҳәан,
днарылаԥш-аарылаԥшит аҷкәын қәыԥш. – Ҳақыбеии сареи
иаха ахәылԥазы ара ажьираҿы ҳаидгылан, инапгьы ԥҵәамызт,
ишьапгьы ԥҵәамызт, дзаманаха дыҟан.
Ҟазылбақь иблақәа ҭархәыланы аҷкәын днаихәаԥшын, уаҳа
акгьы мҳәакәа днарыдҟьан иҿынеихеит.
– Ҳаи, уҳалихааит Ҟазылбақь, умцҳәара уаҳа узаҟәымҵзеи, –
иҳәан, Кәанач ажәжәаҳәа иус дналагеит.
Амш шьыбжьонра ҟалахьан, Ҟазылбақь дҳашҳашуа Мзахәа
аҭаларҭаҿы дныхәнаны, наҟ дҭаԥшуа ахаҳә данаақәтәоз.
Апҟақәа реиԥш икаууа, аԥҭа цәышқәа аҳабла ихыҵны, иакәыршаз
ашьхақәа ирҿеибаҳәа инеиуан. Аҩхаарақәа ирыбжьҟьа,
аԥсҭа иҭагәыргәыруа илеиуаз ашьха ӡымҩас Мцага
ахықәан, нахьхьи ахыб ҟаԥшьӡа аиаҵәара иалубаауан Ҳақыбеи
Чаҵәба иҩны.
– Аҳәаҟьацәа асааит, ибжьаӡоузеи, иахьа уа сцаны санбаауеи,
– дхәыцуа, иблақәа ыршанханы, Ҳақыбеираа рыҩны дазыԥшуан
Ҟазылбақь.
Ииашаҵәҟьаны, ари ахҭыс аныҟалаз ҩажәижәабатәи ашықәсқәа
рзы, Мзахәа ицаны аара ус имариамызт. Усҟан мҩа заҵәык
арахь иҭагалазгьы Ҟазылбақь еиԥш иҟаз ҩыџьа ааиԥылар аивысра аарцәуадаҩхартә аҟара иҭшәаны, ахрақәа иргәылганы
илбааган.
– Уаха сыхнымҳәыр амалахазгьы смаҭәаӡам. Мкыд рыцҳа
лҩынҩажәамш шьҭырхуеит, – иҿыҵагьы аӡы ҟәандаӡа
иныҵалт Ҟазылбақь, – аха ишԥаҟасҵари, уаха зны џьара крыфарак ҟалоит ҳәа уҿи-унапи еиқәҵаны аҩны узлатәарызеи,
– иблақәа ааихмырсыӷьӡакәа Ҳақыбеираа рыҩны дахәаԥшуа,
дҟәындҟәындуа акыраамҭа дтәан. Нас дҩагылан, илабашьа
иҽанҵаны хланҵы дынҭалеит Ҟазылбақь.
Ҳақыбеирааҿы даннеи, Ҳақыбеираа раҳәшьа еиҳабы Кәакәала
лыда зегьы усура иҟан. Кәакәалагьы дҳәарԥсаруа
амаҵурҭа
дшыҩназ ахухуҳәа рла Дамшә ашбжьы ҩынтәҟа лгәы инықәсит.
Ашырҳәа зымҩа игҿагылаз ллаба хәыҷы аакыдхны, илыҵакшо
ашә данаалагыла, Ҟазылбақь дзазамазо
амӡырха дықәгыланы,
иԥсы рылахазшәа, Ҳақыбеи ихыбрақәа
дрыхәаԥшуан. Дамшәгьы
«ари иаабац Ҟазылбақь иоуп«, аҳәозшәа уаҳа имеишӡакәа,
аҵыхәа агәыҵарҽыланы ашәшьыраҟны инеины, иқьақьаӡа
инатәеит.
– Ҟазылбақь уоума, бзиала уаабеит, уа узгылоузеи, арахь
улеи, – лыбжьы налыргеит Кәакәала.
– Бзиала уаабеит ҳәа сабымҳәан Кәакәала, сара сахьааиз
сыҩноуп, – аԥшәмара иҽазкӡаны агәарԥ днықәыԥш-аақәыԥшуа
амаҵурҭахь иҿынеихеит Ҟазылбақь.
– Ааигәаҵәҟьа умааицт Ҟазылбақь, насгьы уи аԥсышәоуп ҳәа
акәын изысҳәаз, – наҭалкит Кәакәалагьы.
– Џьара ацаха ҳазҭада Кәакәала, ишыббо аамҭа акала иҟалеит.
Шәара шәышԥаҟақәоу ахәыҷы, аду? Ари блаба уажәгьы ибкума,
икабмыршәӡаци? – акы дшаҿу аҭак иауаанӡа даҽакахьы диасуа,
днеины ацәырҭаӷәы днықәтәеит Ҟазылбақь.
– Слаба мыжда касыршәраны сыҟоу џьушьо Ҟазылбақь.
Аӡахьы сцара аҿҳәара иахыԥеижьҭеи еиҳагьы сеиларҳәыҳәикны
сакит, – наҭалкит Кәакәалагьы, дниасны нырцәҟа днатәеит.
– Еҳ, изакәытә аамҭоузеи ҳазԥынхала, уара раԥхьа уӡбахә
зҳәаз, ибзада кәац иҿамшәааит, зныкыр чмазара аабахьазма, –
игәы-илахь еиқәыршьшьы, ахәараҳәа ижәуа иҭаз аҟаб иблақәа
изаҟәымго, ибӷа ацәырҭеиқәҵара инадҵаны даатәеит.
– Аамҭа акәу џьушьо Ҟазылбақь аԥша сазыркыз, аамҭа акыргьы
исыцхраан, аха иансыхәҭаз схы сзашьҭамлеит, – лҳәеит Кәакәала,
саара жыцәк лыманы, ахәараҳәа ажәра иаҿыз аҟаб даахагылт.
Нас, са бзиацәак аҳәызба налалыкшан, асаара инанлыжьылт.
– Еҳ, сара хәаша, разҟ хәыҷык сымазаарын убоу, – игәы
дынҭацәажәан Ҟазылбақь, иԥаҵаԥшьқәагьы неиқәирԥшӡеит.
– Цәҟалҭыԥ сыҟаны санааи, сыҵырҟьаны усышьҭалар
узсыхьӡомызт, нас уа ҳашԥарбоз умҳәо...
– Ижәызар ҟалап Кәакәала, ижәцәаргьы изхәарҭоузеи, –
изымычҳакәа, даацәажәеит Ҟазылбақь.
– Ҽнак ԥшьынтә акраҳҿарҵон, асаби иеиԥш рнапы ҳақәыргыланы
ҳарбон, – ацәажәара даҿын Кәакәала.
– Хымԥада аҵахь иҭоу абжеиҳарак жәуп, – Ҟазылбақь
иҽаариашангьы днатәеит, аҟаб ахаафҩы аниаҳа.
– Аӡқәа ҳәа закәтәы ӡқәоузеи, Анцәа ду уаҳзеиӷьха, саннеи
ҩымш ҵаанӡа акараҳәа слаба нкасыршәт, – лҳәан Кәакәала,
аҟыгәҳәа Ҟазылбақь иаԥхьа аишәа хәыҷы наргыланы, асаара
азна аҟабгьы алҩаҵә ахылызза инықәлыргылеит.
– Аҟабақ бзиа иумбози Ҟазылбақь, угәы ахшәама? – дԥышәарччо
днаҵааит Кәакәала.
– Ее Кәакәалахеит, башьа Ҟазылбақь ԥыхьа еиԥш дбымоу џьыбшьома, иаамҭа бзиахә ицәызгаз, иҿаҵахәгьы игеит,
быздырӡом, – Ҟазылбақь ичақы ааиҿыршәаны ҟаб садук азқәа
инааирхан, иааиҟәиршәеит ахьа еиԥш еимыҷҷо.
– Ари унацҳала, ҩык ҭыхны иузаазгап, – лҳәан Кәакәала,
леирыӡ аашьҭыхны аҩцарахь дцеит. Ҟазылбақьгьы уи акәын
ииҭахыз, ичақы зымҩа аишәа инықәыршәны, аҟаб сақәа инапала иԥҽны, рцәақәа рхымхӡакәа афара дналагеит. Кәакәала
аҩы ҭыхны данааи, Ҟазылбақь асаара абжак илеицахьан.
– Кәакәала, џьыкаҵәаҵәак бԥыхьашәозар ишаасыбҭара, ари
бҟабақ злацәоуп, ус афара цәгьоуп, – иҳәан Ҟазылбақь, иҿы
азна аҟаб шыҟаз даацәажәеит. Рацәак ҵаанӡа Ҟазылбақь асаара ианыз аҟаб ыфаны, хԥаҟа ҵәыца аҩҿа лашьҭеиҵан, дбақьаӡа
ацәарҭеиқәҵара ибӷа адҵаны даатәеит.
– Иаҳҳәақәо ирылабхузеи Кәакәала, ари аамҭа ҳаннамырхеит,
– ацәажәара деиҭаналагеит Ҟазылбақь. – Баагьыԥсгьы зегьы еиханы, ари зыда рхамшәалаша акәалхәаз алалара
иаҿуп, ҳадгьыл нымхеит, ҳтәыла нымхеит, ԥаса тәцәас иҳамаз,
уажәы тәыс ҳҟарҵарц иаҿуп.
– Ицаз аамҭа уахьнымҳалан Ҟазылбақь, саргьы абрахь
аӡырԥхахьы сцаны саанӡа, абыржә уара иуҳәо акәын исҳәоз,
аха иҵегьы унаԥшы-ааԥшыр аамҭа ҿыцқәа бзиа излоубақәаша
рацәаны иамоуп, – лҳәан Кәакәала, ахьыруа чуан ӡәӡәаны
инкналҳаит.
– Кәакәала, сара сзы акәзар ахьурӡы зкнабҳаз, ҟабақ
сақәакгьы снарыцҳаит, уажәшьҭа бысҭахьшәашәак сымазар
сҽааласыгӡаратәы сыҟоуп, – иҳәеит Ҟазылбақь иақәмырӷәӷәацәакәан.
– Абысҭахьшәашәагьы ҳамоуп, аха узырццакызеи, ҳахьынӡеицәажәо
иҟалоит, бысҭаԥхак унамырцҳакәа ушԥасышьҭуеи,
– наҭалкын Кәакәала, амца ҩеиҵханы ашыла лхәрацы акҿаҩра
дныкҿалеит.
– Сымццакыкәа Кәакәала, – Ҟазылбақь иҵауламкәа даақәыԥсычҳаит,
– аџьма иреицәоу агәараҭа азынхоит шырҳәо еиԥш,
сара иреицәаз, иреиҵбыз агәара саазынхан, иахьысҭаху џьара
снеины уахык сызрыламԥхьо сықәхеит, – иҳәан, амҿы зыгәҭа
еиҩҵәаны ахчнызахь икаҳаз аашьҭыхны амца инақәиҵеит.
Кәакәалеи Ҟазылбақьи ахьынӡеицәажәоз, Кәакәала абысҭа
лун, акәацгьы ашша ацырҵәҵәо иӡны, Ҟазылбақь ихәы рхианы
деиҭанахалартәеит. Рацәак ҵаанӡа Ҟазылбақь ибысҭа зныз ачанах иҿаҵа наныргьежьыланы иҿы инҭаиршәын, ашша змашәны
иҟаз инацәақәа ааиҿшьуа, дхәыцуа даатәеит. Уажәи-уажәи
агәырқьҳәа дӷәаҳауан, амырхәага згәыҵарԥхо аҭырасра иларшәу
аенцәыш еиԥш имгәацәа ҳаҭ-ҳаҭон. Амрагьы ҵлакашәара аҟара
иласкьаны, Мзахәа иахыкәыршаз ашьхақәа аҽрыларҵәаны
иԥхон. Ҟазылбақь уажәшьҭа ацәажәара уиаҟара игәы аҳәомызт,
хәыцракгьы есааира датәнатәуан, уажәы-уажә дқәыԥсычҳауан.
– Еҳ, уажәы зыҩны инаганы итәоу иԥсаҭа ахьнеира сыԥсаҭа
неиааит... сыԥсы шьаны, алашьцара сҽалакны Мкыд лцәымза
ахьыҟарҵо сышԥанеирыз... – илацәақәа анынеиқәиԥса жәҩангәашәԥхьара
изаатызаап, иаԥхьа иааимҟьан,ахәаџьа дызхатәаз
астол днықәԥшит, нас даазаза-мазан, инапқәа ицырхрааны
деихеигәо дҩагылан, амаҵурҭа ашә днылагылт.
– Узырццакызеи Ҟазылбақь, уаха уаҳҭазар ҟамлои, – лҳәан,
лыбжьы аалыргеит Кәакәала, лведра хәыҷы зымҩа инаргыланы.
Аха, Ҟазылбақь Кәакәала илҳәаз ақәҿымҭӡакәа, имгәацәа
инапы ҭаԥсаны, иҽреиџьӡаны ашәхымс днықәтәеит. Кәакәалагьы
лведра иҭаз аӡы ырҟьашҟьашо, ллаба аалыҵакшо, дыццакны
уахь лҿаалхеит.
– Оҳ, оҳ, оҳ сара хәаша, оҳ Ҟазылбақь рыцҳа, разҟы змаӡамыз, –
ибжьы ныҵакны ақьра даҿын Ҟазылбақь Кәакәала данааихагыла.
– О Ҟазылбақь, Ҟазылбақь иухьзеи, иумухша Кәакәала, узгарыз уҿалҵама?! – лҳәан Кәакәала, Ҟазылбақь ихы дҩаханы
днеиҿаԥшызар,
деицраланы дҟаԥшьын, илахьгьы аԥхӡы аақәнаԥсахьан.
– Ҳаи абааԥсы, Кәакәала, сыԥсра сыманы сахьшәзаа бымбои, – дааӷазыӷзит Ҟазылбақь. Кәакәала аԥҳәыс шәаҩы замана, иҟалҵо лзымдыруа, дгьежьы-гьежьуа абарҵа дааҵахеит.
Ҟазылбақьгьы дынхьшьшьын, деиҩырҿахәа ашәхымс
днаваҳаит. Арҵәаа-арҵәаа ҳәа Кәакәала инҭлырҟьаз аҳәҳәабжь,
аҳабла иахыкәыршаз ашьхақәа ирыдсылан, еикәаҵәиуа
агәаҩа
инҭыҩт. Ҟазылбақь ашьшьыҳәа иблақәа анаахит, Кәакәала ишлылшоз дыҳәҳәо ашҭа абжарак ааиҩылшахьан.
Иаргьы дааҳәны
иҽеиҵархәачӡаны днаиеит.
Ааигәа-сигәа аџьықәреи ҿызхуаз, ажь зҭаауаз Кәакәала
лыҳәҳәабжь анраҳа, ишзахәоз Ҳақыбеираа рышҟа еиханы идәықәлт. Лбаа – Мцага аԥшаҳәаҿы аџьықәреи ҿызхуаз
Ҳақыбеи иҭаацәеи иареи аҩны ианааи, ауаа маҷымкәа еизахьан,
Ҟазылбақьгьы аҩныҟа дларган, деиҵыхны ацәарҭаӷәы
дықәын.
– Ҳаи абааԥсы, Ҟазылбақь, узеиԥшразаалакь макьана уҟандаз, ҭаацәак урҭынхан, – иҳәан Ҳақыбеи, Ҟазылбақь
дхаччыла
ацәарҭаӷәы дахьықәыз дааихагылт. Ҳақыбеи еиҵбацәагьы
аддыҳәа Ҟазылбақь иааихеибаҳәан, икаба ахаԥақәа
ааԥдыртын, имгәацәа иалаҳәаҵаны иҟаз ираӡынтәы маҟа пагьы аадыркәадеит. Ҟазылбақь иԥсыԥ алагаҩагара даҟәыҵны
иҽанеиԥсхаирч, ихы-иҿы аҽаԥсахит, имгәацәагьы
есааира ачра
иалагеит.
– Ҳақыбеи, о Ҳақыбеи, ууаҩыми абааԥсы, саб иҩнаҿы ԥсырҭас
исыҭ, – аарла даацәажәеит Ҟазылбақь, илацәақәа еиқәыԥсаны
дахьықәыз.
– Иҟалеи Ҟазылбақь, иухьыз умҳәо, – Ҟазылбақь иахь днаскьеит Ҳақыбеи.
– Сыԥсуеит, сыԥсаанӡа аҩны сга...
Рацәак ҵаанӡа Ҟазылбақь асакаса данҵаны, иҵагыла амҩа
инықәлеит. Ахацәа уажәы-уажәы инеимда-ааимдо инаргон асакаса, аха уи есааира дхьанҭахон, амҩагьы ирбацыз акәымшәа
иаҳа-иаҳа иуадаҩхон. Ҳара ҳҟны ишаԥу ала асакаса мҩаԥызгоз
ишрылшоз иҩны ицалар акәын.
Амра аарла аԥсы ҭан, асакаса назгоз иааԥса-икараха
Ҟазылбақь иҩны рацәак иацәыхарамкәа инагаз амҩахәасҭа
ианыланы ианнеиуаз.
– Аӡә шәыҳәҳәа бара, шәзыԥшузеи, уажәгьы иԥсы ҭоу
џьышәшьома, – иҳәан, Ҳақыбеи ашьҭахьҟа иааиуаз аҳәсақәа
ибжьы нарықәиргеит. Аҳәсақәа неихәаԥшы-ааихәаԥшит, рныҟәашәа
еиҳагьы иаадырццакит. Асакаса назгозгьы ршьаҿақәа
аадырссеит.
– Нас, исҳәаз шәмаҳаӡеи, ҳара ахацәа ҳашәмырҳәҳәозар,
шәзыԥшузеи, – днарықәцәҟьеит Ҳақыбеи аҳәсақәа анааивала. Аҳәсақәа зегьы: – бара боуп изыхәҭоу, – рҳәозшәа
Ҳақыбеи иаҳәшьеиҳаб иналзыԥшит. Ишԥаҟалҵарыз уи, уа
еицыз зегь реиҳа Ҟазылбақь изгәакьаз лара лакәын, аԥхьа
аҳәҳәарагьы лыхәҭан. Аха акы лгәы ԥнамжәауа, аҵәуара дамкуа дызлаҳәҳәарызеи?! Раԥхьаӡа Ҟазылбақь днеизхәыцын,
аха, цас иауазшәа уи ицәгьа-ибзиа дызларыцҳалшьашаз акгьы аалгәаламшәеит. Нас дара рыжәлантә абзиақәа иԥсхьаз
аӡәаӡәала еишьҭагыланы, аттаҳәа лаԥхьа иаацәырҵит, лыгәгьы
ибылбылуа арыцҳашьара нҭалан, лылаӷырӡқәагьы рҿаархеит.
– Аҳы, шәзыԥшузеи, – ибжьы нарықәиргахт Ҳақыбеи.
Кәакәалагьы даақьып-шәыпын дыҳәҳәарацы лҽыназылкуаны,
асакаса иақәыршәыз ашьаршьаф ҩақәжәаны Ҟазылбақь
иблақәа камкамуа даақәтәеит. Асакаса аҵыхәа иаҵагылаз
шәаны ианнаҵҟьа, Ҟазылбақь дахьыҩраны ахыԥҳәа асаара дынкаҳаит, нас дҩыҵҩрын икәымжәы бӷьаауа ахылаӷьара
дынҭалеит. Уажәраанӡа аҳәҳәара иацәыԥхашьоз аҳәсақәагьы
арҵәаа-сырҵәаа ааилдыргеит.
– Ааит, аԥсцәаҳа ихәынгашьаны иимгаз уара, Чаҵәаа ҳцәа
зырцәгьаз, – иҳәан, Ҳақыбеи Ҟазылбақь данылеизыҭрыс, игылаз лаиқәибагәан дыркит.
Усҟан Ҟазылбақь дҿаԥхаҿаччо, ианаамҭаҵәҟьаз сааит ҳәа
дгәырӷьаҵәа, Мкыд лыԥсхәрашҟа дцарцы амҩаду даныланы
днеиуан.
Ахҿа еиԥш иааиуаз амра ашәахәақәа, аԥенџьыр асаркьа
иналҟьан, Џьанҳәаҭ ихаҿҟьаҟьа ду нықәдырлашааит. Игәы харшаланы, иҿгьы ԥыҭк иҩеихыхны, аршәааҳәа ашақә дасуа дыцәан
уи. Дҿажәкны аӡба дшакуазгьы удырратәы дааҿрамтәуан, ажьа
хымхымуа акапусҭа иалоу еиԥш, иԥышәгьы ҵысҵысуан. Амра
ашәахәа есааира ицаҳәцаҳәуа, Џьанҳәаҭ цас изнауазшәа
иҿаԥхауан.
– Ҳаи, укыдыҩрааит, уажәакәымзи схы аннықәсыҵаз, сабагәоуҭеи!
– иҳәан, дҩеихан ииарҭа днылатәеит. Ишьаҵақәа
рыда егьырҭ имаҭәақәа иац ашьыжь ишынеишәиҵаз ишәын.
Џьанҳәаҭ
ихаҿы неимаирџахәын, аҵықь-аҵықьҳәа хынтә деимсеит,
ауада ныҩнаирцәажәеит. Икаруаҭгьы аахыџ-хыџит.
Ацәа
далашьшьы инапы аамҩаниҵан иааиԥыхьашәаз акы иԥынҵа
инахьшьны, ҿыцха дгәыгәны, ашшы ихырга ацәа иҽеиҭеит.
Амра есааира иҩаскьауан. Аӡаӡа раӡны ҵәцара кәеицеиуа,
ипыҟә-пыҟәӡа изқәыԥсаз аҵиаақәа инарықәба-аарықәба ицахьан. Ажьҭаацәа рыбжьы аҽыҳаракны Џьанҳәаҭ иҩны иахԥрааны
ицауан. Аџьықәреиҿыхцәа ирхылҟьоз ашәа иаҳа
аҽыларҟәны,
аҩны аԥенџьырҵәҟьа иадсылауан «уҿыха Џьанҳәаҭ, шьыбжьон
ааит» аҳәозшәа.
Ажәакала, адәахьы иеилашуан аԥсаҭазаара. Џьанҳәаҭ
иԥҳәыс Ҭамашьа, ҿымҭ-ԥсымшьа амаҭа ахада кны, ажәжәаҳәа
аџьықәреи аҿацәырҳәра даҿын. Лҩызцәа зны ашәа
рҳәауан, зныхгьы еицәхасуа, рхацәа нҭыҵ ажь ахьырҭаауаз
ахьгьы лафқәак рҿынадырхауан. Ахьҩежь еиԥш алапҟьақәа
аддыҳәа еиқәышьқьрааны еилаҳауан. Атах-атах, атах-атахҳәа
рмаганақәа мҩанҵауа, џьоукы аԥҳә рхны еиқәырҵауан,
џьоукых аԥҳә ргәыдкылан иқәырҵәиаауа, еиларҟаца иҿаҳәаны
ихдыргылауан.
Абригадир Манча ишәҟәҭра аҵәаҵла ашьапаны инхишьын,
имаҟа длаха-ҩахан, имаганы кны аԥҳәрхцәа рахь иҿынеихеит:
– Џьанҳәаҭ дгәарлазар Ҭамашьа? – иҳәан днаҵааит Манча Ҭамашьа данаалывала, иҭаҭын ҟаҵа иҿыҵакызгьы ҩынтәҟа
ирӷәӷәаны днаҿыхан, алҩа еиҵыхәхәа иҿы инҭиршәшәеит.
– Ашырԥазы дааин, деиҵыхны убра акаруаҭ дықәуп, – лҳәеит
Ҭамашьа, Манча иахь дымԥшыкәа. Манча имагана атыгәҳәа
ихырҵәаз ҟәынџьк ахы иналаркьакьаны, ахҵысҭа днахыԥан,
џьанҳәаҭраа рахь иҿынеихеит.
– О-о, Џьанҳәаҭ! Џьанҳәаҭ уҟоума? – Манча ибжьы ныҭганы
ҿиҭит абарҵа данааҵагыла. Џьанҳәаҭ дааҳәын, ҽмырҳа ҟаҵаны,
ацәара иҽыназикт.
– Џьанҳәаҭ сымҳәеи, Џьанҳәаҭ! – Манча ибжьы нҭицаӡеит.
– Ҳаи, Џьанҳәаҭ уимбааит, абгыӡ еиԥш уааины, ашә
ушԥалаҟаауеи, – иҳәан, дааҟәындҟәындит Џьанҳәаҭ.
– Џьанҳәаҭ, уԥсы ҭазар угыл, шьыбжьаахьеит умбои, – Манча
ибжьы иаҳагьы инеиҵихит.
– Шәара шәҿы исцәараҳа, цәаблаҟ шәеимгәалкааит, – иҳәан
Џьанҳәаҭ, ацгәы еиԥш илацәа шеиқәыԥсаз икаруаҭ днықәтәеит.
Манча ашәваз аҟыгә-ҟыгәҳәа игәабжьынацәа акәаҩрала
днас-наст.
– Аа, сгылоит уажәыҵәҟьа, Манча, аҽеилаҳәаха аасыҭ, –
ашәахь ихы нарханы, ҿааиҭит Џьанҳәаҭ.
– Угыл ирласны, уусахь унеи, аҩы ыжәны ацәара уажәшьҭа
иазхоуп, – иҳәан, Манча даахынҳәын амхахьы иҿынеихеит.
– Ари уаҩ димыхәаҵәҟьеит, изҵаара ӷәӷәалаҵәҟьа еилыргатәуп,
– иҳәан, Манча иԥсахы еиҟәыҷҷо днеиуан.
– Аа илеит, илеит, – аҵлақәа рықәцәахьтә уажәы-уажәы
абыжьқәа гауан, амҵәышәқәа быжьҵәраа хланҵы адгьыл ахь
рҿылархауан.
– Аталбошь... Ажәлар рныҳәаҿа... Аԥшәма... Еиднагалаз
рныҳәаҿа... Марушьа лныҳәаҿа, – ҳәа инацәкьарақәа харҟәалауа,
иаха заҟа ҵәыца ижәыз аԥхьаӡара даҿын Џьанҳәаҭ
акаруаҭ дахьықәтәаз.
– Урҭ ацгәы абла иасырҭәҳәаҵәҟьеит ршьапқәа аҿаршәны
иштәаз, – ааигәахәын, Џьанҳәаҭ ихы-иҿгьы афырхаҵа ԥшра
неиҭауан. Аха игәы аӡыхьшәашәа аҵарҭәазшәа инҭыԥсаауан,
ицәа-ижьы ԥхашьарак напыршьшьуа иналсуан. – Ааит афасааит, иаха исыҵагыланы аишәа сышԥахыргеи, – иҳәан иԥышә наҟ
инҭарҽыланы, ихаԥыцқәа налаиҵауан Џьанҳәаҭ, иԥсахы шеибанаркуаз удырратәы, – агьаурым, аҩы зыҟоу ахаҵа дашьразоуп, –
ҳәа нациҵан, ишьапы еилеиҳәарацы ихы лаирҟәит. Иаха данааи, Ҭамашьа ишьылхыз ишьаҵақәа иҵаҟа иҵагылан, изқлаԥадк
кәалаауа асқам адар иахарԥан. – О, бара, изгази ари сықлаԥад
аҩыза, – Џанҳәаҭ ашәахь ибжьы нарганы, инхаз ишьаҵара дналагеит. – Узгазеи аҩсҭаа уихәхааит, – иҳәан дуарчаруа икаруаҭ
аҵаҟа дныҵаԥшит, аха иубар иаашьҭых иқлаԥад. Џьанҳәаҭ
даҿаапкит, аԥырқьҳәагьы
игәы неибакын дҩагылеит дгазҽазуа,
изшьапык еилаҳәаны егьи ишьапы хырҟьаҟьа. – О, бара сымҳәеи,
иаргьы баргьы џьаҳаным атыша шәазцааит, бысцәнымхауазшәа
иаха исышьбымхзи, илбаабдама! – Џьанҳәаҭ дкьылы-кьаҿуа,
аҩны ларҳәы-аарҳәны аимдара далагеит. Мгәацәарҳәазала
еимидеит акаруаҭқәа рыҵаҟа, аха изқлаԥадк «аҩсҭаа игахьан». Џьанҳәаҭ аӷәра зҿарҵаз аура еиԥш, аӷәырҿ-ӷәырҿҳәа
ихаԥыцқәагьы неихьишьит. Ашә ааимԥааны днылагылан,
иҽеиԥсхарчны, улымҳа аҵӷа ԥиҵәаратәы атрышә дасит.
– Иҟалазеи, уа рыцҳарас? – Ҭамашьа лыбжьы аагеит
ааҵраҿыҵәҟьа.
– Иҟалаз алахь бхагәҭа иқәсааит, сқлаԥад бфама?
– Иарбан қлаԥаду узлацәажәауа?
– Иарбан бдыруазар, бҽыбзымдырааит, иаха санааи исышьбхыз сықлаԥадқәа руакы.
Ҭамашьа дааҩналан аимдара дналагеит.
Џьанҳәаҭ ҩаԥхьа иԥынҵа икәыркәыруа аимсара нҭалеит.
Иҽеиԥсхарч деимсеит. Нас иџьыбаҿы иааиԥыхьашәаз акы
ааҭиган, иԥынҵа инадигәалт, иҵәыҵәӡа фҩыкгьы атахҳәа
инеиҿаст.
– Ҳаи, уҳалихааит абаҩдан, уқлаԥад уџьыба иҭаҵаны ҳашԥашьҭоуҵеи,
– лҳәан Ҭамашьа, Џьанҳәаҭ иԥынҵа иадкылаз
ақлаԥад иацрыҳәҳәауаз аҿаҳәага длахан иааимылхт.
Џьанҳәаҭ дшанхеит, аҳаҷаҳәагьы игәы иааҭашәеит иахьа
шьыжьымҭан данеимса ичабра еиҳа иџьаџьаз акы иԥынҵа
аларыцқьаны, иџьыбахь ишдәықәиҵаз. Иқлаԥад наимҵаршәны,
Ҭамашьагьы амхахьы лҿыналхеит.
Амра ықәызза ҵлак ашәара иҩеихьан. Џьанҳәаҭ иусуга
маҭәақәа ишәҵаны, дцырԥа-цырԥо агәашә дынҭыҵит.
Синаҭи Иаснаҭи еициит, еицрызҳаит. Урҭ хырҭәагак иааҭшәшәаз
ахызаҵәқәа ҩба реиԥш еиԥшын: иауқәан, рыжәҩахырқәа
ҟьаҟьа-ҟьаҟьаӡа, рӡарақәа паны иҟан. Ашьауардын
ац еиԥш ирхәаны иҟаз рԥынҵақәеи рыџьымшь ҟьаҟьақәеи
ирыҵаҽырбауан ажәҩан иаҵәа аԥштәы змаз рыблақәа.
Гәаҭалагьы иуаа разцәан аешьцәа. Узынрыдгылаз, ирымоу аказы баша амала уаадыргьежьуамызт. Ацәгьа, абзиа, зегьы рҿы
ркәымжәқәа ԥхьаршәҭны, рмахәарқәа ԥхьашьшьаа амаҵ руан.
Синаҭи Иаснаҭи еиҳарак занааҭс ирымаз ашәарыцара акәын.
Раб Рамшьыхә иеиԥш ихысҩцәан, рхымҭа баша икашәаны
изыҟаломызт. Изеихсыз леир акәын. Ӡынгьы-ԥхынгьы рыҩнаҭа
ҳәызбеи кәаци еиқәыхны аӡәгьы имбацызт.
Геи-шьхеи неимазакны шәҵа шкәакәала рҽанҭарҳәҳәалак
нахыс, аешьцәа рышәаҩақәа аарышьымхӡакәа, ашьабсҭақәа
ҿырҟьаса ирыма аԥсҭа ишҭоу аӡынра аархыргауан. Алԥхынрак
ашьха ҳаракырақәеи ахра ҭакнаҳақәеи ракәын хатәы ҩныс
ирымаз. Ахаҳә хьшәашәа дара рзы ихчбабан, ацаҟьа цәаакы
зеиӷьаҭам гәабанс ирыԥхьаӡауан. Ашәарахқәагьы аешьцәа
рыфҩы, даҽа фҩык иаладырҩашьаӡомызт. Уи рԥышә ишааҭаслак,
аршәаа ҳәа ашақә иасны, ашьха уарбажә агага
еиԥш ахрақәа
ирҿууаа, рхы ахьынахауаз иныҵаба-ааҵаба ицон.
Ԥхынрак азы аешьцәа, есышықәса ишыҟарҵалацыз еиԥш,
ашьхатәыла аӡәы ишьапы ахьысаанӡа, рымҩаныфеи рџьаԥҳани
разқәынҵа инхалеит...
Ҭаҭынжәгак иахылҵыз лҩаҵәк иаҟароу ԥҭацкгьы ажәҩан
ихыршәламкәа, иккаӡа еилганы иҟан ари аҽны. Амра мысҭхәага
шәарак аҟара ашьха ҳаракқәа аҽыҩархыкны идәықәнаҵауаз
ашәахәа ҟәандақәа ԥсы зхоу зегьы рзы игәыҟаҵагаха иԥхон.
Ашарԥиаҵәа иацгыланы иҭыҵыз Синаҭи
Иаснаҭи хә-дук
иҩхәнан, Қәабчараҟа иҭаԥшуа, хаҳә дук рыҽнаҵакны иаатәеит.
– Аиаша уасҳәап, иахьатәи ҳаиқәымшәарақәа рацәак исгәаԥхом,
– даацәажәеит Синаҭ, иҭымҟьаз ипатрона нарҳәы-аарҳәуа икны, ахаҳә ибӷа адҵаны дахьтәаз.
– Уи аб исызнауаз макьана шәарахк исызнамуцт... – Иахьа
ицәцаз аб тәыҩахаха ду ибла аԥхьа иааган, акыраамҭа илаԥш
кыдырхаланы џьара дыԥшуан Иаснаҭ. – Хынтә сеихсит. Инҭҟьоз
зегьы ак навшәомызт, аха иара ахра ԥагьа еиԥш игыланы сара
исзыԥшуан. Ахәра иамаз агәхьаа акӡамызт... Ҳы, иџьоушьаша,
аԥстәқәа рҟынгьы иҟазаап хаҵала аԥсра хьӡыс изшьауа
ахымхаԥагьақәагьы. Уи, снеиуашәа анаба, ахәда ырхәаны,
аԥсра сшаԥылауа убауоу аҳәауазшәа аҽеиҿнакаан, хынтә
раҟара ашақә иасит. Нас снапы аҽамҭакәа, икәкәаӡа хланҵы
ахра ишазцаз убеит...
– Уи хьаас иҟоумҵан Иаснаҭ. Ҳара абри ауаа зегьы ҟазшьала
ҳшеиԥшым еиԥш ауп, ашәарахқәагьы ҟазшьала ишеиԥшым. Урҭ
рҟны иҟоуп фырхаҵала аԥсра иаԥылауа агәымшәақәа, насгьы
ашәыргәындақәа – ишықыџьқыџьуа зыԥсҭазаара иалҵуа. Умбои иахьатәи аб иҟанаҵаз. Уи ахаангьы иаҳхашҭшам, егьаџьара
еиҭаҳҳәап. Абас ауп афырхаҵа ихьыӡгьы ауаа ргәаҿы ишынхауа.
Уи шәарах ԥагьак акәын, ҳара иаҳҿаҵахәымызт, ҳхаҵкы ицеит,
аха абри спатрона зҭымҟьаз иахысҳәаара ҳәа акгьы сыздыруам.
Сшәақь самжьацызт. Апатрона еиҵихрацы иҽыназикуеит Синаҭ,
аха нас дааиԥхьхәыцын, – ҳхаҵкы уцеит, ҳара ҳзы уеиҵамзар, –
иҳәан, иршәны ахьараҳәа амақьара иныларишәт.
– Ҳаи, слаԥықәшәа иснаҭт, абри апатрона ҳамыргәыр-ӷьауазар
убап, – иҳәан, Иаснаҭ ашырҳәа дҩаҵҟьан, ицыр-цыруа ахаҳәқәа
ирыбжьаршәыз аџьазтә патрона аашьҭыхны, ишәақь инҭаиршәт.
Синаҭгьы иашьа иҟаиҵаз уаҳа иамамкыкәа, рыфатәқәа зҭаз
ахьаҭра даахан аԥыртлара дналагеит:
– Амшгьы акыр иҩеихьеит, акы ҳнацҳап.
– Аа, ухы ларҟәы, анҭ инеиуа умбаӡои! – иҳәан Иаснаҭ,
ахҭҟьара аҟара дласны, деиҵыхәхәа иашьа днаиваиеит. Аешьцәа
шьҭаианы ианԥшы, Хаҳәымҵарс аӡнырцә аԥшаҳәа
иаваланы
еилыбзаауа, еицырхашьшьы иҩеиуан шәарах гәарҭак.
– Сара нырцә аԥшаҳәала сырхыкәшауеит, аӡы сырны акыр
сҩаскьаанӡа, уара уахьыҟоу умҵысын, нас уаргьы хәдаҟа урызнеины ирылаҵа. Уахь еихар, сара избап, – иҳәан Синаҭ, шьҭахьла
ԥыҭк дҳәазаны днеин, нас дааҳәны, хланҵы аҳәаша иҽнеиҭеит.
Иаснаҭ, ибла иаҵәақәа ааихмырсыӷьӡакәа, ашәарах дрызԥшуан.
Ашәарах аӡәгьы ихԥша шырымкуазгьы, ргәы рҭынчны шаҟа
имҳәышаз: рԥышәқәа нықәырсшәа, ҳаскьынк ахы аҩаӡара
аахҵәаны, иӡыҩ-ӡыҩӡа, ршьапқәа шьҭыхны, ихымхымуа иааҭгылауан,
нас хырзаманк рызцәырҵызшәа, аршәааҳәа руакы
ашақә иасуан, зегьы еижәхысланы иааикәагылон, – ргәы
рҽанырҵон. Иаснаҭ иахьада абас шәарах рацәа дрыламԥшыцызшәа
игәы ҭыԥаны ицон.
Абри аамҭазы Синаҭ дызлацаз нырцә аӡы аԥшаҳәахьы
аҵықьҳәа ахысыбжь игази, ахратәыла зырбгауаз мшәык
ахәаабжьи еилаӡҩаны аууҳәа ашьхақәа инырхыҩит. Иаснаҭ
дызлаԥшуаз ашәарах амацәыс еиԥш инкаба ицеит.
Амшә ахәаабжьы шгацыз игауан. Иаснаҭ дҩаҵҟьан ахра
ахықә днықәыххит, игәгьы нҭӡыӡааит. Нахьхьи нырцә аӡы
аԥшаҳәа аҟны иашьа амшә игәыдгыланы иақәԥара иаҿын.
Иҟаиҵахуазеи Иаснаҭ, дааҳәны зназы хланҵы аҳәаша
иҽаҭаны, дышзахәоз ддәықәлеит. Аха амшә ахәаабжьы зынӡагьы
ахрақәа арбгауеит – уи еилашәазаап. Иаснаҭ идырт уа
днеиаанӡа иашьа амшә дшицәашьуаз. Аҭҳарцәҳәа даагылан
данԥшы: амшә ашьҭахьтә шьапқәа иҩрықәгылан, Синаҭ ибӷаӡара
инаҵасны, ишалшауаз дымҩаннаҵеит. Уи ацаҟьа дахьнадҳалаз
иԥаны аҽынаиханажьт.
Ишәақь ааигәыдырсланы инеирхеит Синаҭ иахь. Иахьа
ашәарах азы еибамгаз апатрона амц амҳәеит.
– Снапала дысфеит сашьа заҵә, – игәаҵа дынҭаҳәҳәеит
Иаснаҭ. Нас уи уанӡа дшынаӡаз атәы иаргьы игәалашәом.
Амшә абыз ҭраҳаны ишьны зымҩа ишьҭан. Иԥсы еиқәзырхаз
аешьа ихымҭа цаҳәцаҳәуа инаргәыҵ ианыршәланы, ԥшьшьала
иашьа дааидгылеит Синаҭ.
– Ахызаҵәгьы ақьаад бӷьыц ианзалымҟьауа ыҟазаап, Иаснаҭ.
Уигьы иахьа агәра згеит, – иҳәан, дԥышәарччауа даацәажәеит уи.
Ари аныҟалоз ауха ажәҩан еимашәы ԥҭа еиқәаҵәала иҵҟьан.
Алашьцара аҽрыцәгьаны есааира аԥсабара иахаԥауан.
Абри
аамҭазы ашьха наара ашьапаҿы аиқәара даахәыҵҵит, алым еиԥш,
деиҩаҳаҳа арԥыск, ижәҩахыр ҟьаҟьа ишәақь аҵӷа хшьны, итапанчагьы иган иаадҳало. Изшьапык ахаҳә икажьыз инықәыргыланы,
иӡара нҭарсны икны,
арыцҳацәа зыҟәныз иқыҭа краамҭа илаԥш
ааихмырсыӷьӡакәа
дахәаԥшуан. Ихы-иҿы гәыкы есааира гәаҟрак
анылон. Илахь ҟьаҟьа ацәақәа зны ихагәҭахь инеизирҽуан, нас иларҟәны
ибла еиқәаҵәақәа инархаижьуан. Бзиа иибауаз, дыззгәакьаз
аҭыԥқәа есааира илаԥш иҵышәшәаны алашьцара иахәланаԥсауан.
Ажәҩангьы уажәы-уашьҭан аҽырҳәа ақәа шынканаршрыз иҟан.
Ԥыҭрак ашьҭахь арԥыс даахаҵәин ишьҭахьҟа аиаҵәара
дынхәыҵалеит. Рацәак ҵаанӡа иҟанҭаруаз икәырҵәиашаны,
ашәақь агәҭа кны даалҵын, адых-дыхҳәа хланҵы амарда
днаҿалеит. Ихы дшацәшәауаз удырратәы, уажәы-уажәы дааҭгылан
днаԥшы-ааԥшуан. Ублақәа аԥса хыркшалауазар иумбауа ишылашьцарыз илашьцеит, аха ҽынла еиԥш аҵх лашьца
зыблақәа ашьцылахьаз арԥыс дынкылс-аакылсуа иқыҭа дазцон.
Ақәаура аҽрыцәгьаӡаны ианалага, арԥыс деиҵамхакәа, ахьшьыцба еиԥш, аанда днахууан, раԥхьа даазқәшәаз
ахыбрахь
иҿынеихеит. Ӡынгьы-ԥхынгьы ззеиԥшыз аԥсуа ԥацха, аҭырқә фес
хылԥа еиԥш, аҭырас хыб қәацәӡа иахаркьакьа игылан. Аԥацха азхаз аҟны еихәлажьыз ақдоухәа дуқәа зыгәҭылакны итәаз хаҵеи-ԥҳәыси уажәы-уажәы амца иҩаҵхауан.
Зны-зынлагьы аԥҳәыс, иҷышәшәӡа рыгәҭаны икнаҳаз ахьыруачуан амҳаԥ наҵалыргьежьуан. Ахаҵа ижәцәеимаа ааҷа
кылырҟьаны, иқәырҵәиаауа аӡахра даҿын. Иааиуаз арԥыс
аԥацха иаҿакыз асура хәыҷы дааҵаххын, игәаҩаӡа иҭыцәааны
икҿаз алоурыҵа иҽаавеикит.
– Ихаҵкы сцароуп уи ахәаџьа, иахьанӡагьы уԥсы адунеи
иқәырԥшны измоу, – лҳәан аԥҳәыс, лганаҿы аҟәардә иқәгылаз
асаара даахеит, лбысҭа агәӡа алҭаразы.
– Схаҵкы дцароуп, шықәсыктәи сааԥсара абжак ихәламбгеи,
– иҳәан лхаҵа, ииӡахыз ижәцәеимаа аҟьаԥ-аҟьаԥҳәа инаргәыҵа
инанкшаланы иааилаирҵәиит, аӡахырсҭақәа ирҟәразы.
– Еи, уара, ақабада рыцҳа, жәаха Маршьанаа рчараҟны
аҟәҟәаҳәа ианушьклахысуаз ахы уқәшәар иахьа уабаҟазаауаз,
– ацәажәара даҿын аԥҳәыс, лчуан аҵа лымҳаԥ ҭаргьежьуа, абысҭа
ахәара дахьаҿыз. Аха лхаҵа зназы иԥҳәыс
илҳәаз ақәҿимҭит.
Нас игәы инапы надирӷәӷәалан, гәахәарак гагаӡа ихы-иҿы
иааныԥшит. Қдык днахыкәласын,
афархь мцагьы нрыбжьаҷҷеит.
Аԥша аԥсабара иацәыӡыз аиаҵәара аҵәуозшәа, уажәы-уажәы
иҟуҵәуа аԥацха ашш инадсылауан.
Амца згәыҵырԥхауа итәаз
анхаҩы ари ашьҭыбжь
игәаланаршәауан жәаха, Ӷәыблиаа
рхымҩасқәа ихашәышәуаз рышьҭыбжь. Уи аамҭазы ахухуҳәа,
амҳара зҽаваршәны
иқыџьқыџьуа итәаз ала ашыбжь аагеит.
Иаразнакгьы анхаҩы ицәаԥштәхәы ааиԥсахын, инапы зышьцылахьаз иабџьар ашҟа аҿынаирхеит. Ихәдагьы ашьабсҭа еиԥш
инҭиҳәан, иблақәа ыршаҟьшаҟьуа аԥацха иныҩнаиргьежьт.
Зхаҵа дышшәаз гәазҭаз аԥҳәыс дыццакны аҭӡамц иадырҟацала
икҿаз ацәарҭаӷәы ахь лҿыналхеит.
Ақәа иасааира аҽарыцәгьауан. Анаатәгьы аӡлагара алу
иаҿыҵышәшәауа ашыла гәӡа еиԥш, абӷьыжәҳәа асура иҵанаҳәалауа
ианалага, «абрагь» днаскьан, аԥацха аҭӡамц иаларсыз
ашьаҟа иҽнадиҵеит.
– Шаҟантә иуасҳәахьоузеи абри ашәҟәы угәы иадҵаны
иумаз ҳәа, – лҳәан аԥҳәыс, хәаџьашәҟәы еицарсак, ашашәа
ацырҳәҳәа, ахчы иааҵылхын, илыманы лхаҵа иахь лҿаалхеит. –
Уара избауа аԥсҭазаара угәы ахшәеит сгәахәуеит, – нацылҵеит
аԥҳәыс, – мазарак ахәаџьа Аҳмаҭ иҭаны иурҟаҵеит
ари ашәҟәы,
џьара хымҩаск сывнагозар ҳәа, уара ахчы иаҵаҵаны иҵәахны
иумоуп. – Аԥҳәыс дыцәҳа-шҳауа лхаҵа дааидгылан, ихәда
инахалҵеит илкыз ахәаџьа шәҟәы.
Ашьаҟа иавагылаз «абрагь» ахәаџьа Аҳмаҭ иӡбахә знымкәа
иаҳахьан. Уи иԥаҵа хьшьшьы, ачашә ҽыҭқәа алатата, ақашь
иӡааҵаны аԥсцәа рхәы далачауа акырџьара дибахьан. «Абрагь»
цәымӷыс иман ауаа ршьа рылцәцәааны аҵырбел еиԥш изжәуаз
амучацәа, амгәацәа пылтыҟсақәа.
Уи урҭ рзы дыԥсцәаҳан, даргьы иара иӡбахә раҳар рхәы-ржьы
қақаӡа иаргылауан, рыбызгьы рҿыҵа инадҷабланы, рыблагәқәа
кәымпылуа рлакыҵа иааҵахауан.
Алашьцара уалԥшны акгьы убомызт. Арԥыс даахәыцны, асура
дааҵҵын ишәақь агәҭа кны, ахәаџьа Аҳмаҭ иҩны ихы ақәкны,
амардара даҿаланы иҿынеихеит.
Ахәаџьа Аҳмаҭ ҩ-қыҭак рыбжьара хәыкаҿ дықәынхауан.
Иарӷьарахь ала икаххаа амардара иаҿганы иҩны иавсуан алраа
рымҩаду, иармарахь – тәанихәаа рымҩа. Уахи-ҽни иҭацәымызт
Аҳмаҭ иҩны. Иаргьы аԥара збаны зхы зшаҭауаз аӡәы иакәмызт. Зны
аҩсҭаацәа акиҳәа дрыҵаҳәҳәаны «иԥхаиҵауан», даҽазныхгьы
аџьнышцәа иқьҭаԥ рыхха рӡамҩа шыҟоу «инажәиҵаларын». Аҳмаҭ
бзиа еибабауаз «еиҟәикәкәаауан», еибамбауаз – «еибаирбауан».
Зура зԥымлауаз
дбарақьаҭны «дҟаиҵауан», дыззыцәгьахазгьы
ицәа изымбӷыҷуа «днаиртәауан». Уи иҭаххаргьы ахымҩас «увигауан», иҭахызаргьы «угәыҵәҟьа иҭашәаратәы иҟаиҵауан».
«Абрагь», Аҳмаҭ иашҭа аҵыхәан агәашә данаадгыла, алақәа
дгәарҭан ахухуҳәа ишуа уахь рҿынархеит.
– Аҳмаҭ уҟоума, Аҳмаҭ!? – иҳәан арԥыс, ибжьы ҿацаӡа инаиргеит. Аха аҳаҭгәын лашьца шьҭыбжьык ҭыҩуаҳа, Аҳмаҭ
иҩнгьы
бжьык ааҩнымҩит. Ақәа есааира аҽарӷәӷәон. Арԥыс
ишәақь
аԥынҵа уажәы-уажәы алақәа инарыхәлакшауа, ахәажә аанда дынхыҵын, алақәа шикәҵәиашаауаз, Аҳмаҭ ихьатә кәасқьа
днаҵагылеит.
– О, аԥшәма уҟоума, аԥшәма!? – ибжьы нҭирҟьахт арԥыс.
Ауаҭах иҩнаҷҷауаз алашарагьы гагақәак надибалеит. Уи аамҭазы
ԥҳәыс бжьыкгьы ҷахьаӡа иаагеит, «уарбан ҿызҭуа?» – ҳәа.
Арԥыс аҟыԥҳәа амардуан днаҿаԥалауаны, алақәа руакы
ишьапы инацраст, аха ижьы аҿынӡа ахаԥыцқәа зымлаӡазт,
иеиқәа ҽыҭк намнаԥаан, «ари акәын сызушьҭаз» аҳәауазшәа,
иҟрым-ҿрымуа зымҩа инавалеит.
...Минуҭқәак рышьҭахь Аҳмаҭ инапы ҵысҵысуа, аҷҷаҳәа
иаԥхьа ибылуаз ацәымза дадтәаланы, «абрагь» ахы «ивызгашаз» ашәҟәы изыҩра даҿын.
Аҳмаҭ ихы-иҿы уахатәи аҵх еиҳа илашьцан. Ибаӷь ԥаҵа
хымхымуан. Ус аҳаҷаҳәа акы ихы инҭашәазшәа, икалам ырхыцхыцуа
ақьаад днанылон. Уажәы-уажәы амацәыс еимҟьара
ахышә инкылыҷҷаны ауада иныҩнаҷҷауан. Нас уи иашьҭанеиуаз
агәыргәырбжьы аҽрыцәгьаны илагауа аԥсабара инахалон.
Ахәаџьа иԥҳәыс Ҳаным дахьтәаз дхырсысуа Анцәа диҳәауан.
Арԥыс деиқәыбааӡа ахәаџьа иаԥхьа дахьтәаз ишьапқәа
ирыбжьагылаз ишәақь ахы ицламҳәа иаҵаргыланы, илаԥш
ааихмырсыӷьӡакәа, Аҳмаҭ ицәгьахәыцрақәа ихы-иҿы иаанихыр иҭахызшәа дизыԥшуан.
Аҳмаҭ ишәҟәы аҩра даналга, иԥҳәыси иареи еицхырааны
иаразнак ирцәашьит. Аҭра еицарса инҭарҵан, еиқәҷаб иӡахны,
аҵӷа ацрыхәхәа, ахәаџьа иманы арԥыс дааидгылеит. Арԥысгьы
ашьшьыҳәа дҩагылан иџьыбахь инапы аҿынаирхеит.
– Шаҟа иаԥсоузеи уааԥсара? – иҳәан, днаҵааит «абрагь».
Аҳмаҭ ихы-иҿы еиқәылашьца зназы инықәлашеит, аха иаразнак иҽааиԥсахын, уиаҟара агәхьаа зымкыз аӡәы иеиԥш
иҽааҟаиҵеит. Уеизгьы ибла гызмалқәа зышьцылахьаз аџьыбахь
рҽырнааны иԥшуан. Уи анхацәа рџьыбақәа анҭиршәшәало
ишыҟаиҵалацыз еиԥш, дыԥхамшьаӡакәа, ихҵәа-иӡҵәа шаҟа
игоз наиҳәеит.
– Зеиԥшыҟам, – наиаҭеикит арԥысгьы. Ашәҟәы еицарса ааимихын Аҳмаҭ ихәда инахаршәны, ауада акәакь ахь инапы наирххеит:
– Абна акәакь аҿы уныкҿагыл, – иҳәан арԥыс, итапанча
аҭра иааҭихт. – Абри иҭоу зегьы угәыдысҵоит, исзуҩыз ашәҟәы
иуқәмыршәакәа иувнагар, иуҳәаз даҽа аҟара надкыланы
иусҭоит, иуқәшәар усҟан сара исхарагәышьоузеи, ушәҟәы амц
аҳәозар акәхап... Унеи, узыԥшузеи? – арԥыс ибжьы иҵегьы
ирӷәӷәаны ахәаџьа инаиқәиргеит.
Аҳмаҭ аҳәыс ԥшқа еиԥш, ишьамхқәа ааҟәарҟәарт, ихы-иҿы
аԥсы ԥштәы наҿысит, ажәак иҳәар иҭаххан, аха ибз былгьа-чылгьо иҿы иааҭахеит.
– Узыԥшузеи, исумырхәҳауеи ушәҟәы, – ибжьы ларҟәны
даацәажәеит арԥыс, итапанча ахы Аҳмаҭ имгәацәа инадырӷәӷәало.
– Хыхь иқәтәоу иуџьишьом, дад, сара ҭаҳмадак уахьсылахәмаруа,
– аарла даацәажәеит Аҳмаҭ. Деизҟәыҿны аҟәардәгьы
днықәтәеит.
– Угыл, угыл, атәаха ҳамаӡам, – арԥыс шьапԥықәла Аҳмаҭ
иҟәардә днасын, инаиҵырууааны, дкамыжькәа ижәҩа дынҭарсны
дҩаиргылт.
– Уақәшаҳаҭума уара, ухаҟынтә ушьапаҟынӡа мыцла ушеибарку? – днаҵааит арԥыс.
– Нас ҳхы зланыҟәаагарызеи дад, ҳазшаз уи ҳалеимҵар, –
наҭеикит Аҳмаҭ, уаҳа ԥсыхәа шыҟамыз аниба.
Аҳмаҭ иԥҳәыс Ҳаным акәасқьа иаҿачаԥаз амаҵурҭахь
дналбааны дыҟан, абыжьқәа аныцәгьаха, ахра-мшә еиԥш
дтәырҿаҿаны, амардуан днаҿалеит.
Аҵықьҳәа ахысбжь геит. Аҳмаҭ иуаҭәа ашәпара инапхыцқәа
налаирԥеит. Арԥыс дкаууа абагьыр днахҟьан, алашьцара дналапҟеит. Ахысбжьы ауада иҩныҩны аууҳәа ашьхақәа
ирҿыҩны, ақыҭа инахалт, арыцҳацәа зегьы арҿыхар
аҭахызшәа.
«Ка-кы-ка-кы-ы» аҳәан, Гыдраа рарбаӷь заҵәы ахәда нҭнаҳәеит,
ашьапхыцқәа изықәтәаз амахә иналарҟацаны. Акусуҳәа ааигәасигәа арбаӷьқәа рыбжьы неиларԥсеит. Гыд ахьуҳәа ииарҭа
днылатәан, аԥхӡы фҩы зхышәшәауа, еиқәҟәыкы иаԥхьа аҟәардә
иқәыз имаҭәақәа неишәҵаны, иԥҳәыси
ихәыҷқәеи ҿыхар ҳәа
дшәаны, дшьапҵыркьакьауа
дындәылҵит.
Ажәҩан ҵәцаны еилган. Ашарԥиаҵәа жжаӡа кыр иҩаскьахьан.
Ицәыш-цәышӡа икыдыз аиаҵәа ԥштәыдақәа еихьшәшәа-еиԥышәшәа, иныҵаба-ааҵаба ацара иаҿын. Гыд иҽага
ижәҩахыр инықәиҵан деиси-еисиуа ашҭа дынҭыҵит.
Гыд аҳ Аҳмаҭ имхаҿы даннеи, ааигәа-сигәа инхақәоз ааины
шәаха-сахаҳәа рҽагақәа мҩанҵауа амхы иҭан. Иаргьы
ахәыжә-хәыжәҳәа иҽага налишьит еиҵәҟаҟараӡа шьымхашәара
иҩеиуа иҭагылаз аџьықәреи.
– Еи дадраа, алаҵара аамҭагьы нҭакәкәа иҳацәцеит, –
иҳәан, дааҭгылеит арашәацәа руаӡәы. Уи инацәкьыс ырхәаны
илахь инахьишьын, аҵәҵәаҳәа аԥхӡы нкеиҭәеит. Иҽага ахәы
ицламҳәа инаҵаргыланы ашьха иаҵәақәа днарзыԥшит. Гыд
зыжәҩа хьшьшьы иаԥхьа игылаз аџьықәреи абӷьы нҿиҵәан, ихы
ҩышьҭыхны ашьхарахь данԥшы, агәыӷра изҭалоз ас ҽыҭ ӡыҭны
ашьха ӡырҩашқәа ирызцахьан. Ихаҿы жьыда аҽрыцҳатәны
илакыҵаҿы инеимакҷит. Идақәа зҽырхханы аҽага мҩанызҵауаз
кәадахан, имчгьы нилышәшәеит.
– Еит, аҳаҳаи шәымшәан, ишыдыдуа еиԥш ақәа леиуам рҳәоит,
ирықәиаап ҳара ҳадгьыл ҽыҭқәагьы абас еиԥш аҽаҩра, – иҳәан,
арашәацәа енагь ргәы зырхаҵалоз арԥыс иҽага ихақәцәаҟынӡа
ишьҭыхны аџьықәреи ажәпара иналиҳәан,
акеиҩҳәагьы
аҽагашәа ааҭирҟьеит, аха аӡәгьы иацимырӷызит. Ицәырзгаз
иаҳаҭыр аҟынтә ҩыџьаҟа ааӷызы-мазын, аха амацәысеимҟьара
еиԥш, инышьҭацәа ицеит.
– Ашәа зҳәауа агәоуп, дад, Расҭа, – иҳәеит зҽага зԥышәҵаргәаны
игылаз ашла – угәы аналаҟам уҟарҟгьы еидҷаблоит.
Умбои, қыҭак зегьы ҵазмамыз ҳаԥшьак ҳарҭәуеит ҳәа ҳшаҿыз,
анхара аамҭа ҳацәцеит, – ихы лаирҟәын аџьықәреи ажәпара
инапала аҵхра дналагеит.
Аҳ ицхырааҩцәа рҽагақәа рҟәаҟәа иқәҵаны амхы ахала
аҵыхәала аттаҳәа аҭеибаҳәара иаҿын. Рацәак ҵаанӡа ашьха иҩавҵит амрагьы. Даҽа мшык еиԥшымкәа уи аҽны амра
шәахәақәа цаҳәцаҳәауан. Ԥҭақәакгьы рлакыҵа ыҵыршәаа
агаҿа инавеибаҳәан, ажәҩан инаҵалеит.
Аҳ Аҳмаҭ имгәацәа пылтыҟса нықәҵа-аақәҵауа, иԥаҵа
ҿарҵәи еиқәаҵәақәа инапы нарылшьуа абарҵа даақәгылеит.
Анхацәа имхы азбжак рымпыҵакны ажәжәаҳәа аҽага ркын.
Амш ахәылбыҽхарахь инеихьан. Агаҿахь агәыргәырҳәа
иҭаддын, ԥҭақәакгьы иаҳа рыҽрыжәпаны амра инаԥырачит.
Еилашәаз амш хәлаанӡа иазнамгеит. Амра убарҭамызт,
аха уеизгьы аҭашәара рацәак шагмыз удырратәы иҟан. Аҳ
ицхырааҩцәа зҭаз амхы аанда ахы надыԥҵәаланы раагьежьымҭаз,
аҵырҵырҳәа имацәысын, аӡы зҭаз қәаб дук хышәҭызшәа
ақәа аҽырҳәа аҿыланахеит. Уи аамҭазы, Гыд иҩызцәа
днарылҵны аҳ дахьықәгылаз абарҵахь иҿынеихеит. Гыд
ибааӡамыз рахәыцкгьы ицәа иадмызт. Шьыжьымҭан аахыс аԥхӡы зылыжжуаз, имаҭәақәа ақәа анрыс идҳәаҵаланы
икәыршаз ирылубаауан ибаҩқәа ахьеиҿаԥсаз.
– Аҳмаҭ ухаҵкы сцеит, – иҳәан Гыд, изшьапык амардуан
инаҿаргыланы Аҳмаҭ диҵаԥшуа даацәажәеит, – ишубауа анхара цеит, хәыҷ гәарҭак срылоуп, иҟалозар уаҵәы заҵәык уцәқәа
руаара сыҭ, сызҭатәоу сыдгьыл ҿаҵа цәаӷәаны жәлак ахысҟьар
сҭахуп, – иҳәан, «мап шысцәикуа сыла иасырбарым» – игәахәын,
ихгьы лаирҟәит Гыд.
– Уаха уанцауа ацәқәа каца изуркуа аӡәыр думазар, уара
уаҵәы шьыжьнаҵы учалаа аашьҭыхны арахь усзаа, сбаҳча
ҵырхаатәуп, – иҳәан Аҳмаҭ, ишьҭахьҟа днахынҳәит.
Шылашьцарыз илашьцахьан Гыд аҳ ицә еихиаақәа иманы
ашҭа данааҭалоз. Гыд иԥҳәыс Мака лхәыҷқәа акы инарцҳаны
ишьҭалҵахьан, лара лыҩнапык лгәыҵаԥсаны ашәхымс дықәтәан,
лхаҵа иааира дазыԥшны.
– Унан, игәаӷьыма еиҭаргаша гәымбылџьбара?! – лҳәан
Мака, дгәырӷьаҵәа лхаҵа днеиԥылеит. Амшгьы аилгара иаҿын,
зыҽзырдаз аԥҭақәа аԥша еизыҳәҳәаны ашьхарахь иагауан.
Амза кьатагәа агәы хахаӡа иахькыдыз аԥҭақәа аннаҵышьқьраа,
ашәахәақәа адгьыл ӡлачы инықәнаԥсеит. Гыд иԥҳәыси иареи
акы ианнацҳа рмыругақәа аашьҭыхны, амарч зхашьшьы ишьҭаз
рыдгьыл ҿаҵа арыцқьара иналагеит.
Шьыжьымҭан ашаразы Гыд ацәқәа ҵаҳәаны иԥҳәыс Мака
иналиҭан, иара ичалаа аашьҭыхны аҳ иахь усура дцеит.
Мака акеҩҳәа ацәқәа дрыҵаҳәҳәауа ацәаӷәара даҿын. Лхәыҷқәа,
зшьамхы инанагауаз зегьы риарҭақәа инаргәылшәшәаны
ишзахәоз ран лыбжьы ахьгоз ахь ицон. Адгьыл есааира еилалон. Аԥҳәыс мчыда лыцәмаҭәа ацәхәыжәҳәа уажәы-уажә
иныҵшьқьрааны, иқәс-ықәсуа даманы аҿынанахауан. Мака
лмахәҿақәа уаҳа рылымшауа ианалага, ауӷә иахаршәыз
аӡарҵәи здахысырҭа амамыз аҟынӡа иоушьҭны лыцәмаҭәа адгьыл иныҵалҵеит.
Амшгьы ахәларахь инеихьан. Мака лыцәшьҭра иҭакыз ҩынтәҟа
даахыкәшар, ацәқәа наҟ-ааҟ ацәшьҭрақәа инырҭагыларатәы
аҟара дааихьан. Уи акәын хааӡага дгьылс анхаҩы мчымха Гыд
иҵакӡаз. Адгьыл зҽаларԥсны инеиуаз ацәмаҭәа аӷәырҿҳәа
ҵаҟа акы инықәҳәазан, еилаарцыруа џьшьахәк Мака лылаԥш
иныҵашәеит, аха аҩҩыҳәа еимаҳаз анышә инхнаҩеит.
– О-оҳоу, – лҳәан, Мака лыцәқәа аанкыланы, днышьамхышлан
ажәжәаҳәа адгьыл абӷьаҭра дналагеит. Мака дзымҵысуа дшанханы даанхеит. Агәырӷьа лаӷырӡқәа лгәы иҩаҵаҵәа-ҩаҵаҵәан,
лылагәқәагьы иҟәаԥ-ҟәаԥӡа иаарыхгылт, аха лыԥсы
иалакны
илбаалдозшәа дааҿрамтәеит. Луаԥсҵә азна
ахьы еилыҩҩуа илкын. Изхылхыз аҟәџьалгьы ахы ҟаԥшьӡа анышә иааҵыҳәҳәон.
Мака лнапы мчыдақәа ҵысҵысуа аҟәџьал ааҵхны лԥыраҳәа
иныҵалкын, лшьапқәа лыҵамгыло аҩныҟа лҿыналхеит. Адунеи зегьы лԥыраҳәа иҵахҩазшәа лгәы иабауан Мака.
Днаԥшы-ааԥшуан аӡәы сибамашь лгәахәны. Аҵәуара ианаргәаша
ашьҭахьы, зҽеилаԥсаны ицәаз лхәыҷқәа
днархагылт:
– Разҟык шәзыҵәахызаарын шәарҭ арыцҳақәа, – лҳәан,
цәгьала илааӡаз лыхшара лаԥшыла иаалгәыдылҳәҳәалт. –
Аџьабаа убӷа архәахьан с-Гыд ҭынхада, есышықәса шәынтә
уаӷрысуан ахааӡага иҵәахыз, – Мака дҟәынд-шәындуа лымацара ацәажәара даҿын, – абри ибар мҵәыжәҩада ажәҩан далалап, – аалгәахәын Мака, агәырӷьа зҿықәыз лхы-лҿы иаҳагьы
инылхалашеит. Ԥыҭрак дхәыцуа дгылан, нас ашырҳәа лыҟәџьал
наҵәахны, лыԥҳал аашьҭхны дындәылҵит, лыцәшьҭра бжьыхны
данаауа ӡыкгьы аалгаразы.
– Бышԥаҟоу Мака бсымбеижьҭеи? Аԥсшәагьы бҳәомеи
ибаҭәашьаны, – лҳәан даацәажәеит, Мака дшааиуаз гәаҭаны
иааҭгылаз агәыла ԥҳәыс Хамсина.
– Унан, бгәасымҭаӡеит сара рыцҳа, хәыцрак сҭаршәны саман,
– лҳәеит, Мака дааҭрысшәа лхы ҩышьҭыхны.
Аҳәсақәа еицәажәауа аӡхаҟа рҿынархеит. Мака лыԥҳал
ырҟас-ҟасуа илырҭәын, зназы дцарацы ԥыҭкгьы днаскьан,
аха лгәы иҭаз – Хамсина иламҳәакәа сабацои, – аалгәахәын
дааҭгылт.
«Егьзызӡарызеи сыбзыцәашьа иԥҳәыс лыҟны», – лҳәан гәаныла,
лыԥҳал наргыланы леиԥка лыҵарҽыла аӡхықә днықәтәеит.
Хамсина ашыҩ-шыҩҳәа лыԥҳал аԥслымӡ ахьҳәаны аӡәӡәара
даҿын.
– Сара сгәы абас иҟамкәа анышә иамандаз, – лҳәеит Мака.
– Бхы зыхбырҟьауазеи Мака, бхәыҷқәа рааӡара бахыбаамзааит,
– наҭалкит Хамсина, луаԥсҵә азна аԥслымӡ
аӡыршьҭра аҟны иааҭҳәҳәаны.
– Уи зхысҳәаауа бымбои Хамсина, – дналагеит Мака, уаха
илымҳәар дҭынчны дызмырцәоз ажәа, – уажәшьҭа аиаша
басҳәап
аԥсрагьы сақәшаҳаҭым, иахьа ҳаԥсы ахьынӡаҭоу
ҳхааӡага адгьыл иҵысхит, – лҳәеит Мака лыбжьы ныҵакны.
Хамсина аԥслымӡ илкыз абӷьыжәҳәа аӡыршьҭра инҭалԥсан,
Мака дызлацәажәауаз џьашьаны дналзыԥшит. Мака ахы инаркны аҵыхәанӡа иҭыршәшәаны лгәылаԥҳәыс лаҳәара даҿын.
Хамсина лхы-лҿы хшәаауан. Ашҳам зцыркәкәоз лгәы ҳарам
аҭҳара-аҭҳара еисуан иахьҭаршәыз, лыԥсыԥ алага-ҩагара
есааира ицәгьахон. Лыԥҳалгьы азна мырҭәыкәа иҟьашҟьашуа
лыжәҩахыр инықәыргыланы, – сыццакуеит Мака, – лҳәан,
дналыдҟьаны аҩныҟа лҿыналхеит.
Аԥҳәыс қьиа Мака, исымҳәандаз лҳәауа дахьхәны, лыцәқәа
рҵыхәақәа ажыҩ-жыҩҳәа имҩанҵауа иахьгылаз днеины афырмахьц нархалыргьажьын днарыҵаҟьеит.
Хамсина аҩны данааи, лара илтәны илцәыргазшәа лгәы
ԥыжәжәауа, лхаҵа иалҳәеит, аӡха дахьнеиз Мака илалҳәаз.
– Ҳтәы ирықәыз злымбымхызеи нас? – днаҵааит Бата игәы
харшаланы ацәырҭаӷәы дахьықәиаз.
– Ҳтәы ҳарымҭар ҳәа ушәауама уара агәаҵәажәпа, дара ирзынхо ала ҳшеибаку ҳшаархәауа удыруоу? – наҭалкит Хамсина
лыбӷаӡара нҭарсны икны дахьгылаз.
– Нас иҟаҳҵарызеи? – днаҵааит Бата.
– Гәырӷьаҿҳәаша иадамхаргьы хәыҷык рыцәгатәуп, – лҳәеит
Хамсина.
Гыдраа рацәак днарцәыхарамкәа ахәыԥшӡа адәҳәыԥш
дықәынхауан хԥа-ԥшьба қыҭа рыпап Бата. Бата иҭагылазаашьа
ихы иархәаны аҵырбел еиԥш, анхацәа ршьа рылцәцәааны
ажәра
даҿын. Аԥара ԥсыс ихан, аҳаҭа цәаакырак анҭамла
иҩеиҵакҷы
ишцо еиԥш, днеиҵакҷы дцашашәа игәы иабауан хәлаанӡа
хашәалак анимоулакь. Бата иԥҳәыси иареи хшарадан, ироулакь рымгәа иаҩыргомызт, аха уеизгьы Хамсина лгәаҳарамра
аҵәаҳәеиԥш дкьаҳәӡа дҟаҵаны даман. Бата иҳәахәда аарла
инаирҳәы-ааирҳәуан.
Бата ацәҟьа иахаҩауа ауарбажә еиԥш, Гыд дхынҳәны аҩныҟа
данаауа гәырӷьаҿҳәаша имысхуеит ҳәа амҩаду аҿы дкылсны
дизыԥшын. Амра ҭашәан, ажәҩан еихәыдхашәаны алашьцара
иаҿын. Гыд дааԥса-дкараха аҩны снеиндаз ҳәа дшааиуаз, Батараа рыҩны данаавала, Бата дмыхьтәха днаизкашәан аҩныҟа
дымҩахигеит. Бата, Гыд даара пату иқәҵаны днаиртәан, раԥхьаӡа
инхашәа-чашәа дазҿлымҳаӡоушәа
иҽыҟаҵаны дназҵааит. Бата
иԥҳәыс излалыдиҵахьаз
ала иџьоушьаратә иаарласны астол
лырхиеит. Гыд, Бата иԥҳәыси иареи уаха иргәаӷьыз уамашәа
ибауа, аҟәардә даахан астол днадтәалеит.
Фырџьанқәак анырк, – уара Гыд акы уасҳәашан, – иҳәан
Бата, иҟыҟцәа кылшьшьы Гыд днеизыԥшит, – уара хәыҷгәарҭак
урылоуп, аџьа рацәа убауеит, аха ишудыруа еиԥш ҳазшаз адунеи аҿы рыцҳа наӡа дҟаиҵом, иахьа хыхь иқәтәоу урыцҳара
гәаҭаны ҟәџьалк азна ахьы, – «усҭ, аҳы, Гыд ухы аланыҟәга»
– ҳәа иузылаишьҭыр иҟоуҵарызеи? – иҳәан днаҵааит Бата.
Агәыр дахатәазшәагьы дааҳәа_цымацит Гыд.
– Ушаҟәыҵра Бата, – иҳәеит уи афырџьан идхалауа, – хыхь
иқәтәоу ҵаҟа дыԥшуазар, сара саҟара ибарҭада, сыҩны ахыб
ақәны саҵәахуам, ашәҵа бзиа сышәны илаԥш хыскуам, ҭаацәа
гәарҭак ҳан ҳашлыхшаз адәы ҳақәуп ҳаибауазар...
– Сара баша ицәажәауа уаҩызар удыруеит, аиаша, аиаша,
убас иуаҭәеишьар иҟауҵарызеи? – деиҭанаҵаахт Бата.
– Убас аҟәџьал азна ахьы Анцәа иансаҭәаишьа, абжаҵәҟьа
уара иусымҭозар абри сԥаҵа баша исҿоуп, – иҳәеит Гыд.
Бата инацәкьарақәа зназы рыԥсы нарылшәшәан, иқыџьқыџьуа
инеиҵихт, аха ахьы ахәхәаҳәа инаргәыҵа ианԥсалауазшәа
игәы иабан, ача зымпыҵашәаз ахьшь ашьапхыцқәа
реиԥш инеираҵәеит. Аԥышәарчча бзамыҟә ацәқәырԥақәа
ихы-иҿы инаҿысит. Аҷахҳәа иҩнуҵҟа афырмахьц ҩа иӷраԥҵәазшәа
акы ашьҭыбжь ааинырын, агәараҳәа ирҳәарах кыдҩрма
иҳәаратәы акгьы неиӷраҳаит. Агәырӷьа зхыҳәҳәылаз иблақәагьы
иаахаҵәин рцәа иҩҭаҳәит. Гыд ахьуҳәа дҩаҵҟьан Бата днеихаххит, усҟан Бата наӡаӡа дымгылараны бзиа иибауаз ицәарҭаӷәы
аҿы иҽеиҵиххьан.
– Хаҵа уҟами, абаақәа! Ҳаи Бата рыцҳа, иуԥсышьахазеи, –
Гыд дӷызы-ӷызуа аԥсра иаҿыз Бата дааихаххит. Схаҵа шаҟа
ихашәалауа збауеит ҳәа ашә злымҳа адҵаны игылаз Хамсинагьы ашьҭыбжьқәа анцәгьаха дааҩнаххит.
Бата аԥышәырчча бзамыҟә дыԥсны дахьықәызгьы иԥхеиԥхеиуа
иҿатәан. Иҭаҷкәымқәа раҵәаны икын, Гыд ииҭаз агәырӷьаҿҳәаша
аӡәы ицәигар ҳәа дшәауазшәа.
Зқьи жәшәи жәибжь шықәса, август мза аҵыхәтәантәи амшқәа
рзы акәын. Уи аҽны амш хашхәашауан. Шьыжьымҭан
аҵырмақьа
еиԥш, ажәҩан кәеикәеиуа еилганы ишыҟаз, иааихәыдхашәан,
амамиқәара алакыҵа иҵартәаны, идыдуа митә ҟанаҵауан. Нас
қәаршҩы шәпаны аҽырҳәа аԥсабара
инахнаҟьан, ицәышхаз
аԥҭақәа хаббала ҽыҵәахра ашьхаҟа ицеит. Амрагьы ашәахәақәа
цаҳәцаҳәуа аԥсабара инықәнаԥсеит.
Хрыжь-хрыжь афақь-лҩа зхәылҟьо игылаз адәыӷба ныҩныҵәаан,
ашьшьыҳәа астанциа инадҵит. Зан зыцәцар ҳәа ишәо
аҽҵыс еиԥш, авагонқәагьы хысхысуа инашьҭалеит.
Анџьныр Лунин уаҩы аук, маҷк даазыхәаны, ибласаркьақәа
рыҵаҟа аџьуа еиԥш ишаҟьшаҟьоз ибла ҭҟәашаақәа ирхубаалон акыр ус хьамҭа зхызгахьаз аӡә шиакәыз. Илаз ақьиара
зҿықәыҳәҳә иҟаз ихы-иҿы кҷыра цәаҳәақәакгьы лада-ҩада
иалдан. Уи ичамадан кны ԥшьшьала купек ашә ааиртит, араҟа
аӡәы ида уаҩы дшыҟамыз аниба, ичамадан иаԥхьа инаргыланы
ацәарҭаӷәы аҵкар днықәтәеит. Егьи ацәарҭаӷәы ахаҿы адәыӷба
ахьцоз ахь зҿы рханы итәаз ауаҩкьаҿ шәпа, ипашӡа
ицәҳәны
ихагылаз ихы хәыҷы, бырфын чабра дук еиҵыхны иқәыршәын.
Ауаҩкьаҿ ашә абжьы ахьгаз ахь ашырҳәа днаԥшит. Нас ибла
еиқәаҵәа хәыҷқәа хааӡамкәа дааччан, ус иҳәеит:
– Агәҿыӷь сагахьан схала, ҳазшаз алаҳ ду шәысзааигеит. –
Ичабра ихы инықәырҳәазашәа, аҭаҭын еиҭаҳага еиԥш иҿыԥсаӡа
иҟаз иԥынҵа инахьишьит. – Шәҩаскьа арахь, шәҩаскьа, шаҟа
иԥша-хааузеи уҳәарауазеи ахышә икылҟьо, – нациҵан ауаҩкьаҿ,
лахьхьынӡа зҳәынҵәрақәа ԥыртны иҟаз иблуза днахаахан, игәы
хәымсыс ахышә икылҟьоз аԥша инамҵаикит. Аԥша хьшәашәа
игәы ҟаҵагаха икәа инҭахәмарит.
– Иҭабуп, иҭабуп! – иҳәан Лунин, ичамадан ҩышьҭихын,
агәҭантәи
ацәарҭаӷәы инықәиҵан, иаргьы дҩаскьан, ахышә
иадҟаҵалаз астол хәыҷы днадтәалт. Ибласаркьа аамихын, ичабра аҵкар ала арыцқьара дналагеит.
– Ҳамш злаҟоу ҳцәа-ҳжьы акәым ҳалагәқәагьы аԥхӡы рылнахит, – иҳәан, ауаҩкьаҿ дԥышәырччо Лунин днеизԥшит.
Ари иара изы ишҳәаз анидыр анџьныр, аԥышәырчча аҽырҭбааны
ихы-иҿы инаҿыст: иԥышә ҵаӷа цәышқәа неимҟьан
еилаарцыруа изыҵагылаз ихьтәы хаԥыцқәа иаԥхьа итәаз ауаҩ кьаҿ
инеиҿаҷҷеит. Ауаҩкьаҿ аӡаӡ ниларкшазшәа
зназы дааҭрысын,
аха ихы-иҿы акгьы анмырԥшыкәа кәуаҵас ицәа дынҭашьшьит.
Нас иҽааиԥсахын, ашәшьыра иаҵаҵәыӷьазшәа ахәыц шкәакәа
зқәыҳәҳәыз инапы Лунин иахь инаирхеит: – ҳаибадыруазааит,
сара Виктор Абрам-иԥа Плутовски, аԥсҭазаараҿы зегь реиҳа
ихәарҭоу азанааҭра сымоуп – сҳақьымуп, – иҳәан ауаҩ кьаҿ
Лунин инапы ааникылт. Лунингьы дызусҭаз неиҳәеит.
Адәыӷба ақалақь хәыҷқәеи аиланхарҭақәеи ианырзааигәахалакь
иҵәаауа, иҭагәҭасуа аныҟәашәа аармаҷуан. Лунини
Плутовскии жәытәнатә аахыс еибадыруазшәа еицәажәо итәан.
Изусҭқәаз еилибакааит, ирхыргақәахьаз ртәы иалацәажәон.
Лунин дааччар, Плутовски ихы алада ирханы дыкнаҳаушәа, иԥсыԥ
алагаҩагара ицәуадаҩхауан. Ари Лунин гәыраз изгәаҭомызт.
Лунин гәалас иҟаҵаны далацәажәон изнызтәи аамҭа аилахәара,
аҭынчымра. Ус адәыӷба шнеиуаз, извысқәахьаз зегьы реиҳа
идууз станциак ԥшьшьала инадгылт.
– Уԥшишь, уԥшишь, хар змам қалақь жыцәк аҿы ҳааизаап,
– иҳәан Плутовски дҩаҵҟьан, имгәацәа астол хәыҷы
инадырӷәӷәаланы адәахьы днаԥшит. Ақалақь аҿы ҭынчран.
Ауаа цәырҟьа-цәырасуа акәын астанциаҿ ишубоз. Адәыӷбақәа
хрыжь-хрыжь еиқәҿҭуа, мраҭашәарахьҟа рхы рханы ԥшьшьаала
астанциа инадҵуан. Аҭашәараз рацәак згымыз амрагьы ажәҩан
илбааны хәык инавалахьан.
– Уажәшьҭа уаххьа афара иаамҭоуп, афатә-ажәтә араҟа
еиҳа уаҩы иԥыхьашәар ҟалап, сналбаауеит, – иҳәан Плутовски,
имаҭәақәа Лунин инапы инанҵаны, астанциахь дцеит. Лунингьы
дҩагылан, ԥыҭк сшьапы неиҵысхып игәахәын акупе ахашәара-ҵышәара имҽхакны алеиҩеира дшаҿыз аамҭа акыр цеит.
«Иҟаиҵозеи ари сымҩанызаҩ, дыхнымҳәӡои?» ҳәа игәы ианаанагоз аамҭазы, адәыӷба арҵәаа ааҭнарган, авагонқәа ырҭрысны
инарыхеит. Лунин ашырҳәа даақәгьежьын
ашә даннылахх, Плутовски дҳашҳашуа акы игәыдкыланы дааиԥылт.
– Аа исымх, исымх, исыцәкаҳауеит, – иҳәан, акарпыжәи
ҩ-ԥаҭликак аҩи ааииркит. Лунин ҩ-ԥаҭликак арыжәтә аниба: «сызцнагалаз аҩыжәра бзиа избо аӡәы иакәзар ҟалап», –
ааигәахәын, ишицәымӷхаз удырратәы илахь неимаирццит.
– Урҭ гәышԥылаҵәҟьа ирцәызгеит, – иҳәан Плутовски, иеиқәа
аџьыбахьынтә дҩахан, иааҭигеит ичабра. Адәыӷба ақалақь ныжьны иқәууаа инеиуан. Лунинраа ахьтәаз акупе ашә нывҵрааны
аӡәы дныҩнаԥшит, аха иԥышә акы нҭасызшәа ашә нкыджьланы
ашырҳәа днагьежьит.
– Ари астанциаҿы иақәтәаз ауаа рацәоуп, уажәшьҭа ҭаха
ҳарҭаӡом, – иҳәан Плутовски, ашә нкыдырҟацаланы азарзагьы
нахаиршәт. Нас иааихәаз афатәқәа астол инықәиҵан, – суҳәоит
астол ахь уааскьарц, – ҳәа Лунин дааиԥхьеит.
– Иҭабуп, уажәааигәоуп акы санацҳа, макьана исҭахым, –
иҳәан, игәы инапы надкыланы днахырхәеит Лунин.
– Акрумфацт ҳәа акәым, аха аҵәыцақәак неидаажәылап,
суҳәоит уи азы мап сцәумкырц, уааи абрахь, астолахь! – Плутовски Лунин ижәҩа данкны днаиртәеит, ацәажәаха имҭакәа,
нас ԥаҭликак ахҩа нахырҟьаны шампантәи аҩы аччаҳәа ишуа,
аҵәцақәа инарҭеиҭәеит. Лунин азныказы илақәа ааԥаҟьԥаҟьын,
нас «уажәшьҭа саҿашәеит, иҟасҵо егьыҟам» иҳәозшәа,
астол иҽнадихалеит. Аамҭа кыр цеит. Урҭ дара-дара
акырынтә еибаныҳәеит. Лунин аҵәыцақәак анижә уаҳа зжәуам
ҳәа иаҿаиршәит, аха Плутовски диҿагьагьан, аныҳәаҿақәа
иржәуа далаигалан, иӡамҩа жьыдақәа ҟаԥшьшьӡа, ԥаса аасҭа
ацәажәарагьы игәаԥхон.
– Сара иахьатәи ҳаамҭа иахысҳәаара ҳәа акгьы сыздыруам, –
ҿааиҭит Лунин иаҵәца наидхало, – уахьцалакгьы ауаа тәымхеит,
ухы-уԥсы зыҭаны узацәажәаша ҳәа аӡәгьы дыҟам. Џьоукы – «абзиара ҟалараны иҟоуп» рҳәоит, даҽа џьоукых «акаамеҭ ҳаԥхьаҟа
иаҳзыԥшуп» ҳәа ипатҟалеиуеит. – Лунин ԥыҭрак дынкахәыцшәа
инациҵеит, – сара усазҵаауазар ацәгьа иашьҭоу уаҩым,
ҳбольшевикцәоуп ҳәа иаҿугьы срыдгылаҩым, егьырҭ апартиақәа
ирҭахугьы макьана исзеилымкаацт; сара сзанааҭ еиԥшҵәҟьа
бзиа избоит аҭынчра, уи иашьҭоу дызбар ԥсраҽнынӡа сиҩызоуп.
Аҭынчразы! – иҳәан, аҵәца нҭаирпҟеит.
– Мм, ааи, – иҳәан Плутовски, иқьышә жәпақәа неиқәыршьқьыраашәа
инкылиршьшьын, ихы рҵысҵысуа даацәажәеит:
– ҳаамҭа афҩы гоит, абзацәа нырҵәаны аԥсцәа ҳгылоит ҳәа
иаҿуп. Нас ухалагьы уазхәыц сҩыза, ахаан зызхара зымфац
ауаамлашьқәа рнапаҿы аҳәынҭқарра ҟалар ҳара ԥсҭазаарас
иҳаураны иҟоузеи. Урҭ ҳауразоуроу ҳарфап, ҳаԥсы ҭаны ҳзеинымлауа
ҳҟарҵап... – Илахь еиқәыршьшьы иаҵәца ҿамҩак аҟара
нҭеиҭәан, иҩыза имырбакәа инапы акәыршаны, ԥшьшьаала иааидихалт, – аха ишԥаҟаҳҵари, алаба иҟьашьу укыр уаҟьашьуеит.
Урҭ рзы сара жәибжь шықәса аҵара ззысҵоз сзанааҭ бзиахә
сзыԥхасҭатәуам, – иҳәан, аицәкьысра дналагеит, нас аԥаҭлика
иҭахаз аҩы зегьы Лунин иаҵәца инҭеиҭәан, ҿамҩак зҭаз иаҵәца
инанҟьаны, – ҳаиҩызаразы, – иҳәан инеиҿеикит. Лунингьы, уаҳа
акгьы мҳәаӡакәа, аҵәца
аақәиԥаан аҟыԥҳәа ижәит. Нас ҿаҵак
иҿы инҭаиршәт, аха илбааидаанӡа ихы нхьашьшьын астол хәыҷы
инықәҳаит.
«Анцәа усиҭеит рацәа», – ааигәахәын Плутовски, зыгәҭакы
нагӡаны згәы аазырҭынчыз аӡәы иеиԥш даақәыԥсычҳан, ихыиҿы кылгәыгәгьы неихаччеит. Нас Лунин деиҵыхны днықәиҵан,
ирцәынхаз афатәқәа зымҩа инԥхьакны, днеин ашә аркышьа
гәеиҭеит. Лунин деиҵыхны краамҭа дықәын. Плутовски игәы
еиҳа-еиҳа ирццакны аисра иалагеит, иԥсыԥ рацәахеит. Агәыр
аларкшозшәа ихы-иҿы ацәа ахԥаны ицон. Зҭыҩраҿы ауаса
назгаз ақәыџьма иазнаура азымдыруа ишахәаԥшуа еиԥш, уи
Лунин изиура изымдыруа азнаказы дизԥшуан. Дҿыхозар ҳәа
ҩынтәҟа наиқәҿиҭит, днаихеит-дааихеит, аха Лунин ԥсык иеиԥш
деиҵҳәа дықәын.
– Убригьы акы, – иҳәан Плутовски, даалакьҭан иџьыба инапы ҭакны даалеиҩеит. Нас ашырҳәа днеин, Лунин иқәра еиликаарц иҭахызшәа зҽеиқәыџьгәаны иҟаз иԥышә хьшәашәақәа
нхьаирҵәрын ихаԥыц дныҵаԥшит. Уажәраанӡа ишаҟьшаҟьоз
Плутовски иҳәабла еимахәыхәқәа ашьеи алаӷырӡи еиланы иаархыжжылт, ижьа хаԥыц хьырвырқәагьы наҟ инҭаирҽылаз иԥышә
иналаиҵеит. Лунин дааҳәцымцын, инапгьы аамҩаниҵеит. Плутовски днеиҭаԥан ак ҟазымҵаз аӡәы иеиԥш, адәахьы дыԥшуа
ахышә днадгылт...
Адәыӷба аҵх лашьца иалҵәраа сакарак иқәланы инеиуан.
Хараӡа џьара иҭааӡа лашарақәак аацәырҵуан, нас иӡуан, аха
еиҭаацәырҵуан. Абгарымӡқәа реиԥш лашарақәак адәыӷба
иавшәшәаны ацара иаҿын. Плутовски дышьхынԥсыланы
краамҭа ахышә дадгылан. Нас Лунин дыцәазаргьы дыцәеит
анааигәахә, днеин ичамадан астол хәыҷы инықәиҵеит. Ҳәызбак
ахәгьы-аҿгьы еиԥшны, ицырцыруа иаацәыриган бабмак
наҿишь—ааҿишьт, нас згәы раҳаҭны ацәа ҵаула иҭахәхәа иҭаз
Лунин днеихагылеит...
Уи ашьҭахь аамҭа акыр цеит, Плутовски иара ишиҭахыз
иусқәа аныҟаиҵа, ичамадан мгәылыҿ аҿҿаҳәа ацаԥхақәа наиркын, иаашьҭхны уажәшьҭа раԥхьаӡа адәыӷба ахьаанҿасуа
астанциаҿы дылбаарацы ӡбаны акупе ашә анааирт, ҩыџьа
аревизорцәеи иареи ахыгәсыгәҳәа абарҵаҿы иааиҿаҳаит.
– Шәбилеҭ! – иҳәан, аревизорцәа руаӡәы Плутовски днаидгылт.
– Аа, сбилеҭ, уажәыҵәҟьа, ухаҵкы сцеит, уажәыҵәҟьа, – иҳәан
Плутовски, икостим аԥхьа аџьыба хәыҷы дынҭаԥшын иааҭигаз
абилеҭ аревизор инеииркит. Аревизор уи ибилеҭ нарҳәы-аарҳәны днахәаԥшын, икарандашь нахьшьны изтәыз инаиҭаны
дихәамԥшӡакәа, дивсны иҿынаихеит.
– Шәара шәбилеҭ! – иҳәан, аревизор дышнеиуаз Лунин
днеихагылт. Лунин иҿы касы шкәакәак еиҵыхны иақәыршәын,
иҟытбыжьгьы мгеит. – Шәбилеҭ ахьысҳәо шәмаҳауеи,
– иҳәан,
аревизор еиҳабы Лунин днаиқәҟааит. Егьи аревизор днеин Лунин
иҿы иақәыршәыз акасы дҩахан иҩақәиԥаан «ихгьы» днагәҭасит.
Касышла иҭалаҳаны иҟаз «ахы» ахәамц иамадаӡами угәахәратәы
иаакәымпылын наҟ аҭӡамц инкыдҳалт. Аревизор еиҵбы ишьҭахьҟа
днеиҭаԥеит. Ашьагьы Лунин дызқәыз ацәарҭаӷәы инахьыкәкәан
икьасо адашьма инықәлеит. Аревизорцәа зназы
иҟалаз закәу рзымдырӡо, инеихәаԥшы-ааихәаԥшит. Нас аревизор еиҳабы игәы ааԥсахны днеихаххын, акасыш илаҳәаз Лунин
«ихы» иакәыршаз ааихиԥааит. Абар аџьашьатәы! Иабаҟоу ауаҩ
қьиа рыцҳа Лунин ихы? Икәымпылуа «уажәазы Лунин хра изуа»
ацәарҭаӷәы иқәыз Плутовски икырпыжә акәын.
– Аа, думышьҭын ацәгьара ҟазҵаз ауаҩы, – дыҩнахәаан
аревизор еиҳабы ашәахь дыҩны иҿынаихеит. Плутовски уи
аамҭаз дшаҟь-шаҟьо адәыӷба аанҿасра дазԥшны атамбор аҿы
дгылан. Ус аревизорцәа еибарсны ишааиуаз аниба ичамадан
аашьҭԥааны дыԥаразы ашә днылаххт. Аха адәыӷба аӷьны ицон
аԥара изымгәаӷьит, даақәгьежьын ашәарыцацәа икҿарцалаз
ақәыџьма млашь ахаԥыцқәа реиԥш, ихаԥыцқәа хырџьаџьаны
иааиуаз днарзыԥшит.
– Аҳ, уара ақәыџьмаԥсы зхоу, – иҳәан, аревизорцәа руаӡәы
Плутовски днаидххылан ихәцә ныҵикааит. Егьи длахан иикыз
ичамадан лаимиԥаан, инапы авҵарԥаны дҩахан иҩеихиҳәеит.
Адәыӷба аангылахьан. Арҭ руаҟьан-чаҟьанбжьы
заҳаз амҩанызаҩцәа
зегьы иаразнак еизеит.
Плутовски, аҟәара иқәрыжьыз ашәиаҟьа еиԥш иҿы еихихуан, еихеикуан. Ашьа злыжжуа еихаҿаҳәаны ачамадан иҭаз Лунин иҿы ҭашәашәаны иҟан. Плутовски изыҵххьаз уи иаԥхьатәи
хаԥыцқәак еилаарцыруа абамба илаԥсан.
– Нас, ишсашәҳәара шәара исхагылоу, дарбану иахьатәи
аамҭазы зыгәра гатәу? – аҳәауазшәа Лунин ихы-иҿы қьиа шанханы игылаз ауаа ирыҵаԥшуан.
Ааԥынран, амра кажжы иԥхауан, иӡлачны иҟаз аԥсабара
алҩаҵә ахылззы иҩеиуан. Ишәаҳәауан аҵарақәа, ахарантә
иааҩуан атрақтор абжьы, ихәмаруан ахәыҷқәа. Ибыҟә-быҟәӡа
аптра иаҿыз аҵиаақәа бӷьы иаҵәала рҽеиларҳәауан.
Сара ҿыц еиҵасааӡауаз ашәыр ҵлақәа срывагьежьуа,
аӡынразы
исҵәахыз реихаҳарҭақәа аасырԥшуан. Уажәы-уажәы схы ҩышьҭыхны зшьапы акьыр ахьысшьыз сыҵлақәа
снарыхәаԥшуан, урҭ есааира иҟәашхауан, иԥшӡахауан. Абаҳча
анаӡара нахьхьи, абыржәыҵәҟьа зыҭра иааҭԥрааз ахьчԥаԥыр
еиԥш дбырбыруа акы дашьҭан Гәында хәыҷы.
– Баба, ари зурашәауеи? – ахәыжәхәыжәҳәа анышә ататара
иалсҳәауаз сҽага дааԥышьклаҳәит Гәында.
– Иазҳаразы, – сҳәеит сара.
– Изазҳауеи?
– Абри бхы иаҟараны аҵәаҟаԥшьқәа ҿаларазы, – ихымбабылӡа
ирҳәы-рҳәны илхагылаз лхахәы снапы налсшьит.
– Нас иаҳфауоу?
– Ишԥаҳамфо.
– Баба, саргьы сызҳауама?
– Ишԥабзымҳауа.
– Ыы, изсызҳауеи?
– Аҵара бҵаразы, аус буларазы.
– Баба, уаргьы узҳауама?
– Саргьы, – сҳәеит аччара сызнымкылакәа схы ҩышьҭхны
сылҿаԥшуа. Гәындагьы акыркырҳәа дыччан, дыԥаны лнап
хәыҷқәа сыхәда инакәлыршеит.
Сара аҽны акыр аџьабаа збахьан. Гәында дсыманы ааигәа
игылаз асқам сахьнықәтәаз сылацәақәа нҭааит. Абри аамҭазы
ашыҩшыҩҳәа ҩынтәҟа шьҭыбжьык геит, аӡә игагагьы еихҳәа-еиҵҳәа саԥхьа инышьҭалеит.
Схы ҩышьҭысхзар, саԥхьа дгылоуп зоура-зыҭбаара наӡоу
уаҩаԥшьк. Иӡара калаӡа, ижәҩахырқәа ҟьаҟьаӡа, иџьымшь
шла-жәпақәа ирыҵагьежьуаз ибла-гәиаҵәақәа ихаччауа
дсыхәаԥшуеит уи.
Азныкыз схы ааилууан, сыбла ацыԥхь ҩыҵыддит.
– Ҳақы, сашьа! – сыҩныҵәаан сыԥаны ихәда сҽынахысшьит,
Гәында хәыҷы днасцыршәан дҳәымпылуа ашьац днылашәеит.
– Бзамыҟә, ахәыҷы душьуама, уаагыл, – аԥхыӡ аиԥш акәын
ишсаҳауаз сашьа ибжьы. Ихәда сшахьынҳалаз ихы лаирҟәын
ахәыҷгьы дашьҭихит. Сара есааира силаҵәауеит, дызгәӡуеит,
дызгәӡуеит. Ак сҳәар сҭахуп, аха сыԥсы сгәы инкылачын иснарҳәауам,
сызхара сихәаԥшыр сҭахуп, аха сыблақәа лаӷырӡыла
иҭәуп, дыснарбауам.
– Сашьа, Ҳақы, сашьа, – аӡы зҵабаз аԥсыӡ аиԥш аарлаҳәа
иҩеихысхуеит сҿы, – уԥсы ҭоума, уабаҟаз? – сқьызқьызуеит,
сгәынқьуеит...
– Уҽааиқәки уара зны, уажәыгьы ухәыҷу џьушьома, бзамыҟә,
усзышьҭыхуам ухьанҭахеит, – сахьцалак сгәы иқәыҩуа, сыԥсы
зыҿҳәароу сашьа иччабжь абарҭ ажәақәа алҩны исаҳауеит.
Ҩажәа шықәса раԥхьа скаҳар ҳәа дшәаны ԥшьшьала сыширгылалоз еиԥш, снаиргылт асаара.
– Улаӷырӡқәа рыцқьа, уажәгьы ухәыҷу џьушьома, бзамыҟә, –
дсазгәдуны днасықәцәҟьеит сашьа.
Сыблақәа аасырҟәыҷын, исырҩеит сылаӷырӡ. Абар уажәшьҭа
иаҳа деилганы дызбауеит уи. Иԥсадгьыл ахьчаразы данцоз аасҭа ажәцәа иҟәнуп, иҟәашӡа ишлоуп ихахәы, рахәыц
ҟаԥшьык иӡамҩа иадыршәылоушәа, шәахсҭа па хәыҷык лакьылакьуа иҿыганы илашьҭуп.
– Ууаҩхеит, уҭаацәароуп, – аҳәынҵәырҟаԥшь аиԥш згәы
аҭҳара-аҭҳараҳәа еисуа игәыдкылоу Гәында хәыҷы лхы ишьышьуеит. Сара ҿысҭуам.
– Уара ара нхара уааит акәу, ҭыԥ бзиоуп, – иблала зегьы
гәыдикылауеит, зегьы дырзыгәкуеит Ҳақы. – Ассир, адгьылҵәҟьа
аҽшԥеиҭанаки, ас иҟазма ҳанцоз, – уажәи-уажәи схаҟынтә
сшьапаҟынӡа лаԥшыла сааимидоит: «Изумҳәауазеи
уара
аҩныҟа иҟоу, иԥсыда инхада?!» – исазҵаауеит иблақәа.
– Зегьы ушынҳалҵыз ҳаҟоуп, – иблақәа исырҭаз азҵаара аҭак
ҟасҵауеит. – Аӡәы хыхькгьы ҳмыхьцт. Цица (иԥҳа аиҳабы)
аҵара
ду далгеит, Зина (аиҵбы) аинститут дҭоуп. Егьырҭ усура иҟоуп, –
сыԥсы сызҭымкаауа ацәажәара саҿуп сдысӡа сахьгылоу.
– Уоо уара, шәанаџьалбеит, Ҳақы дааит, Ҳақы! – сыбжьы
ныхҵаны сыҳәҳәар сҭахуп, аха иабаҟоу иахьа усура иахьҭыҵыз
хароуп, аарлаҳәа иааҩуеит атрақтор абжьы.
– Акинотеатр дугьы шәыргылазаап, зегьынџьара амҩақәа
ҟашәҵеит. Еҳ, аҭынчра, аҭынчра... – иҵаулаӡаны ахәхәаҳәа
дқәыԥсычҳауеит сашьа, иблақәа хәашьуеит. Сыблақәа адырҩагьых
ихыхәхәа лаӷырӡыла иҭәит, саԥхьа иаалашьцеит. Ҳақы
есааира днаскьауеит.
– Уабацои, аҩныҟа умааиӡои? – сыԥсы сызҭымкаауа
сыҳәҳәауеит.
Сыҭрысны сааҿыхеит.
– Баба, дызусҭада? – дсазҵааит Гәында.
– Сашьа иоуп, сашьа Ҳақы.
– Дабаҟоу, баба, уашьа?
Ҿысҭӡом, сԥышә схаԥыцқәа аларӷәӷәа искуп.
– Баба, уажәы ааԥынразы уигь изҳауама?
Сылаӷырӡқәа ахәыҷы илбар ҳәа сшәаны наҟ сҿы насырҳәит.
Сџьыба иҭганы искыз сашьа ипатреҭ сымпыҵшәаны ашьац инылашәауеит.
Абас, ҩажәа шықәса раахыс зхабар ыҟам сашьеи
сареи зқьынтә ҳаиԥылахьеит, аха зынзаҵәыкгьы дсымбацт.
Сара сҩыза Хритон ареактивтә автомашьына имоуп. Уи
уажәы аус ахьиуа Пицундатәи аԥсшьарҭа ҩны «Венера» аҟны
ҳаннеи, аҩажәижәабатәи аетаж аҟны аҳауатә ваннақәа здызкылауаз аԥсшьаҩцәа дырхылаԥшуан. Ҳназгауаз автомашьынақәа
аҟызқәа реиԥш рыхәда ҭҳәаны ашҭа ишааҭалаз аниба, алеиԥси рыбжьара ахьышәҭҳәа ҳаԥхьа дынкаԥеит. Уи ҳара Пицунда
ақалақь хыхьла ҳахәаԥшырц ҳгәы ишҭаз аниаҳҳәа:
– Абарҭ шәуардынқәа наҟ уаҩы иахьимбаша џьара иԥхьашәк, –
иҳәан, днаҳадҟьеит. Зхыб кәымпылӡа ҳнықәԥшуаз
апластмассатә
ҩны хәыҷы аҟынӡа дымнаӡацт ҳҳәоны,
аҽыџьбара еиԥш, ичаразны, аҽреиџьны, еиҵало-еиҵыҵуа,
имыхьтәха ҳаԥхьа иаақәԥалеит
Хритон иреактивтә автомашьына. Хритон инапгьы имырҵысит,
аха ашәқәа рхала аҷараҳәа иаатит. Ҳнақәымтәацт ҳҳәоны,
ҳавтомашьына аҵықь-аҵықьҳәа ҩынтә ихысит, нас, ахьшь имҵанарсыз
акәҷышь
еиԥш, абарбалқәа кәлаауа аҳауа иналалеит.
Хритон ателевизор акнопка днақәыӷәӷәан, аекран аалашеит.
Даацәырҵит Америка апрезидент, уаҩы аукы, абаакы, дӡышӡа
дышланы, уи урыс бызшәала дықәгыланы аҿҿаҳәа ацәажәара
даҿын. Адунеи аибашьра амбеижьҭеи шәышықәса
ахыҵра
рыдиныҳәалауан асовет жәлар.
Жәохә минуҭ ҳара Пицунда ақалақь ҳахаланы иаабауан, нас
ақалақь уахьналалауа игылоу администрациатә ҩны блахкыга
аҿаԥхьа ҳнатәеит. Хритон иавтомашьына ҩышьҭԥраан,
иԥшшаӡа
аҳауа иналапҟа ицеит.
Хритон ишиҳәаҵәҟьаз еиԥш ҳара ҳзықәтәаз амашьынақәа
зынӡагьы рмода мцацызт. Урҭ реиԥш иҟаз автомашьынақәа: «Иупитер», «Луна», «Стрела» уҳәа ирықәтәаны Пицундаҟа ԥсшьара
иааз ауаагьы администрациатә ҩны иҩналауан, иҩныҵуан. Аха
аӡәгьы дыццакуа, гәынамӡарак ихы-иҿы ианны иубауамызт.
Пицунда ақалақь ҳалаланы ҳнеиуеит. Аԥхын ҵхы аиҳа
иҭынчроуп абраҟа. Ауаҩы иҷыдахаз ақалақь акгьы алубаауам.
Ауаа зегьы неибынеиԥшны шкәакәа маҭәала еилаҳәоуп. Ажәҩан
зҽаҵаргәаны игылоу Пицундатәи аԥсақәа иҩрылҳәҳәоит
рцәаԥштәхәы зцәаԥштәхәу, етаж рацәала еихагылаз аҩны
ҭоуӷанқәа. «1963 шықәса» ҳәа ҳнаԥхьеит раԥхьа ҳназдгылаз,
жәиԥшь етажны еихагылоу аҩны.
– Иҟарҵеижьҭеигьы маҷ ҵуам, аха абасҵәҟьа ирхәыҷны издыргылеи, мшәан, – даацәажәеит сҩыза.
– Усҟан абас иҟаз ҩын дус ирыԥхьаӡауазар акәхарын, –
наҭаскит саргьы.
Ҳрывсны ҳнеиуеит ҩажәижәаба, ҩынҩажәа, ҩынҩажәеижәаба
етажны еихагылоу ахан хьыҵәцарақәа. Адаш-жәпақәа
реиԥш ақалақь еихызҵәҵәауа аулицақәеи аџьанаҭ паркқәеи
уаала иҭәуп. Уахьцалак ауаа, ауаа, ауаа. Шьапыргыларҭа уауам.
Аха, аӡәи-аӡәи еиԥырхагам, зегьы еиқәгәырӷьауеит, еихаччауа
аԥсшәа еибырҳәауеит.
Шә-етажкны еихагылоу асасааирҭа «Аԥсны» ахыкәшаразы
сҩызеи сареи ҩынҩажәа минуҭ шьапыла ҳныҟәауан. Ҳхы раҳаны,
ҳхылԥақәа ҳахкәыцәаа ҳшаҵаԥшуаз, ҳахәдақәа ааԥсеит, ҳабла
акакаҷ ыҵашәауа иҟалеит.
– Уааи, ҳхаланы Аԥсны ҳалаԥшып, – иҳәеит сҩыза.
– Уааи, умшәауазар, – наҭаскит сааччан.
Хә-минуҭк рышьҭахь, сҩызагьы саргьы асасааирҭа «Аԥсны»
ашәктәи аетаж абарҵа ҳақәгыланы, иҳавибаҳәа инеиуаз аԥҭа
ҽыҭ-мыҭқәа ҳнапы рылҳшьуан.
Аԥсны унапсыргәыҵа иангылоушәа акәын улаԥш ахьынӡахьӡауаз
ишубауаз. Хәдаҟа иахчынгылоу ашьха ҳаракқәа
сыршәыла рхы-рҿқәа ҭаҳәҳәаны, ҳаракырала ираԥызгаз Пицунда ақалақь азы гәынхарак рымоушәа акәын ишааԥшуаз. Амшын
еиқәа Пицунда ашьапаҟны ишьҭаланы иқьақьауан. Еикәаҳәы-еикәаҳәы еишьҭаланы зҿаазхауаз ацәқәырԥақәа ақалақь
иамӷоу аиха-бетонтә маҟа ҟьаҟьа инадсыланы, аминауаҭра
шьҭарҵауашәа, шьҭахьҟа еибакы-еибашьҭуа рҿынархауан.
– Ҳзааӡаз адгьыл зегьы иреиӷьуп, уахь ҳашьҭы, уахь, –
иҳәеит сҩыза, ԥыҭрак ашьҭахь даасыхәаԥшын. Уи иажәа
ҩбамтәкәа
сывараҿы иҟаз акнопка снапы нақәсырӷәӷәеит.
Аттаҳәа еишьҭаланы ҳалаԥш иҩыҵшәшәеит аетажқәа, ахыгәҳәа
амозаикатә тротуар ҳнықәгылеит. Изазоз ауаа рыцәқәырԥа
ҳаашьҭыхны аҽыкәабарҭа ашҟа ҳаманы идәықәлеит.
Аҩны ҭоуӷан дуқәа рықәцәаҿы иҩеины, зыбла мцаԥшьқәа
аҟәара иазырханы изкыз амра ашәахәақәа ҳазқәа иналдырҟьеит
аҽыкәабарҭа ҭбаа ду ҳашнықәлаҵәҟьаз. Абраҟагьы ԥсы зхоу
аӡәы дыҟаӡамшәа иҭынчран. Амала, зны-зынла ацәқәырԥақәа
рышьҭыбжь иналҩны абас бжьык аагалон:
– Иван Филипп-иԥа Иванов, Фридрих Штокман, ателефон
ашҟа ишәыԥхьауеит.
– Аҩыза Нарҭба, аҽбылра иазхауеит, ҳшәыҳәауеит ашәшьыр
шәҽааҵашәкырц. – Нас адырҩегьх иааҭынчрахауан. Аџьоуҳар
зынпҟҟала игылоу ахьатә будкақәа рышҟа рҿынархауеит Иванови Штокмани.
– Алло, аа, уа мшыбзиа сыԥҳа! – изакәызеи абри аҟара
бҽызҭабҳәҳәаз, макьана ҳара ҳҟны абас ахьҭа ҟалахьоума? –
Аб длазҵаауеит иаԥхьа иаацәырҵыз иԥҳа. Аиашаз, уи лԥынҵеи
лыблақәеи аарла иааԥшуа, дҭаҳәҳәаны деилаҳәоуп,
илышьоуп
ауапцәа лых ашьаҵақәа.
– Баба, усзымдыррацы акгьы аасыгымхеит, ушԥеиқәаҵәахеи,
унаҳәы-ааҳәны цқьа уҽсырбеи, – зҭыҩраҟны зыбла еиқәаҵәақәа
ҵыӷәӡа иааԥшуа абгахәыҷы еиԥш, аԥҳа, лаб дизԥшуеит.
Аԥснытәи амра ашәахәақәа рыхьӡы зхьыршоу аб днаҳәы-ааҳәны иԥҳа иҽылирбауеит.
– Баба, ара еиҩжәаны иҵаауеит, афырҭын убла ҭнахуеит, уахь
ишԥаҟоу? – днаҵаауеит аԥҳа.
– Аа, бхала иба, сыԥҳа, – аб ивараҿы иҟоу акнопкақәа руакы
инапы нақәирӷәӷәауеит. Аби аԥҳаи наҟ-ааҟ изынгылаз асаркьа
ааҳәын, амшын ахь аҿы рханы инагылеит.
– Диида, баба, шаҟа иԥшӡоузеи, ауаа рҽыркәабоит, амра
кажжы иԥхоит, шәызегь шәцәыббыл-цәыббылӡа, шәышԥеиԥшу,
шьыри-шьыри! Суҳәауеит, уанааиуа Аԥснытәи амра ашәахәақәа
уеидараҵәҟьа сзааг! – аӡӷаб қәыԥш лыбжьы ҵарӡа ишгауаз, аб
даҽа кнопкак инапы нақәирӷәӷәахт. Асаркьа ааҳәын, ашьхарахь
аҿы рханы иҩагылеит.
– Уахьгьы ашьхақәа асы рықәжьзаап. Баба, Ақалақь иаҵәа
ҳәа изышьҭоу абри сызлаԥшуа аума?
– Ааи, сыԥҳа.
– Шаҟа иԥшӡоузеи! Аӡынтәи аԥсшьарақәа рзы уахь ацара
сара исықәзааит...
Сҩызеи сареи абудка ҳнавсын, бырфын шкәакәала ихыбыз
ашәшьыра ҳныҵалеит. Ажәлар еилашьшьы ашәшьыра иҵаианы
рыԥсы ршьауан. Ҳаргьы иҭацәны иҟаз ацәырҭаӷәы татақәа ҩба
ҳҽаарықәаҳкит, ҳҽаҳкәабеит, аӡыхь ҳалҳарсит, нас ҳҽеилаҳәаны
адырҩегь Пицунда ақалақь ҳналалеит.
Какалк ҳкрацы акрыфарҭа автомат ҳныҩналеит. Абраҟагьы
акнопка ауп ауаҩы ивагьежьны имаҵ зуа. Актәи инақәҳарӷәӷәан
– актәи ҳзааит, аҩбатәи инақәҳарӷәӷәан – аҩбатәи.
Ҳбақьа-бақьаӡа акрыфаны, исаркьаԥсараха иҟаҵоу акрыфарҭа
ҳандәылҵуеит.
– Иахьатәи агазеҭқәа ҳнарыхәаԥшыргьы цәгьам, – иҳәеит
сҩыза.
– Саԥхьа ак уоухьеит, – наҭаскын саргьы, ҳҩыџьагьы ҳааҵәин
ашьацԥштәыла апластмасса иалху аҩны ҳныҩналеит.
– Ҟоҳ, Лукини Рашьбеи Амзахьтә иаарышьҭыз ателеграмма
анырҵазаап, – сҩыза иаашьҭихит «Аԥсны Ҟаԥшь». Агазеҭ «Аԥсны
Ҟаԥшь» актәи адаҟьаҿы рпатреҭқәа шаша-шашаӡа ианын мызкы аахыс Амзаҿы сасра зуа Павел Лукини Ҳаџьараҭ Рашьбеи.
Урҭ рыҵаҟаҵәҟьа анбан дула иҿаҿаӡа
икьыԥхьын, адгьыл аҟны
инрыжьыз руаажәлар аибашьра рымбеижьҭеи шәышықәса аҵра
амшныҳәа рыдныҳәалауа, иаарышьҭыз ателеграмма.
– Афырхаҵа, – сҳәеит сҩыза схы наиқәскын, – «Алашара»
ууочерк
анызаап. – Уи «Алашара» ажәабатәи аномер неисыркит.
– Аа, ари аџьықәреи шықәсык ала хәынтә аарыхра алшауа
раԥхьа иҟазҵаз изкны изҩит. Уи ԥшьынҩажәа шықәса анихыҵ,
уажәы арҭ ахәшә ҿыцқәа иҟоу ҟаиҵо иҿааихан, ҩажәижәаба
шықәса анихыҵуаз еиԥш дааҟалеит. Жәаха 20 шықәса зхыҵуаз
ӡӷабк дааиган, ачара ахьымҩаԥысуаз Акультура
ахан аҟны саргьы сақәшәеит.
– Урҭ ахәшәқәа зхәыцыз аҳақьым изумура иҟоузеи! – сҳәеит
саргьы.
– Уи дзыԥсаҵәҟьоу сочерк афырхаҵа ихыҵуа аҟара анҳхыҵлак
ауп ҳаргьы ианаадырша, – наҭеикит сҩыза.
Амра ҵлакашәара илеины, Пицунда ақалақь иадԥхалауан
сҩызеи сареи абаӷәаза ҳаннадгылауаз. Ахәаҷақәа ираҩаӡауа
аԥсыӡ еиԥш акәын ареактивтә нышьқәа аҵәырт-сыртҳәа аӡы
иҩхәыҵҵәрааны асқьала ишаадгылауаз. Ауаа еицырхашьшьы,
ҵыхәаԥҵәарак рымаӡамкәа урҭ ирҭалон.
Ҳаргьы, акәуа аԥшра зманы, иҽырба-ҽырбо иааҳадгылаз,
мшынтә ԥсаатәк ҳанҭалеит. Уи мгәлыҿӡа, иҵысҵысуа аӡы
ишхтәалаз ԥшьаала ажәҩақәа ааиҵнахын, ихиааланы ҳама
аҿынанахеит. Ҳцон ҳара амшыни Инкьыт аӡиеи ирбжьгоу аканал ду ҳҭаланы. Ашыҩ-сыҩҳәа, уаҳа бжьык рхылымҵӡауа,
аԥша
ҳанданы анахь-арахь иҳавҟьауан ареактивтә нышьқәа. Абар
Инкьыт аӡиагьы. Уи, адәыԥшӡа ааԥынразы ашәҭқәа ишқәырҵауа
еиԥш, иалагылоу ахыбра шкәакәеи еиҩзырффауа амшынтә
ԥсаатәқәеи иқәырҵауеит. Ҩадахьы – анкьа Лӡаа ақыҭа ахьыҟаз,
уи анаҩс аџьра, зегьынџьара амра ашәахәақәа рыдхәмарлауеит
жәҩан хыла иҵыԥссауа игылоу ахан иаҵәақәа.
Ҳара Инкьыт агәы ихгылоу аресторан-автомат «Лӡаа» аҟны
абысҭеи ажьҵааи ҳфеит, ҩба-ҩба ҵәыца аԥсуа-ҩы аажәит. Абраҟа
инҵәеит сҩызеи сареи Ақалақь иаҵәа Пицунда аҟны ҳныҟәара.
Уи ҟалеит 1899 шықәса, ҽаҩраҭагалантәи амзақәа руак азы...
Аԥҳәысеиба Ҳауида лыҷкәын Алхас иԥҳәыс дҳәаны дтәан, ачара рҽазыҟарҵауан. Абар уажәшьҭа ҩымчыбжьа ҵуан Алхаси
ргәыла ҷкәын Сааиди рыҽқәа акәадыр аарықәымхӡакәа
ауацәа
ирылоуижьҭеи.
Игри Бзыԥи рыбжьара уеи-ҭынхеи аӡәгьы дынмыжькәа
ираҳәаны ианрылс, хәызԥазык иааԥса-икара Алхас ԥҳәыс дизызҳәаз
иан лаҳәшьа Хьфаф лышҟа имҩахыҵт. Хьфаф лаҳәшьаԥа
диеигәырӷьеит, лнапы ыргьежьны лхы иадкылауа
дгәыдылкылт,
деиҭагәыдылкылт, нас лгәы ԥшааӡазаап,
сикәшауеит ҳәа далаган, аха Алхас иауиухуаз, дҩышьҭкәыцәааны, лиԥка ҭбаа ду
хаббала, аҿыв-ҿывҳәа дааиваиргьежьын длаиргылеит. Хьфаф
лыԥҳацәа ран лаҳәшьаԥа
дгәыдыркылеит-дхыдыркылеит,
рашьеиҳаб агәылара
дахьыҟаз ашҟа изҿырҭын, уигьы дкылхх
дааит .
Аҩнаҭа лахҿыххеит, агәырӷьа ҩналт. Аҳәсахәыҷқәа еивагьежьуа амаҵ руан.
– Анцәа ду сикәыхшоуп, егьа рҳәозаргьы мцызаарым,
– арбаӷь дук аика хырӷьырны, ажәырқь-жәырқьҳәа азқәа
дықәханы ицәырҳәуа, илыма ашә даалагылт Хьфаф. – Абра уажә,
шәанааишаз аламҭалаз, абри арбаӷь ашәхымс иаақәԥалан, ахы
сықәкны аҿыҭра иалагеит. Зны акакеиҳәа саҵаҳәҳәаны иԥхасҵт.
Аха ицома, инахьхьи ашәхымс инықәԥалан,
ахы сықәкны
адырҩагьх аҳәацәара иалагеит. Иаасцәымыӷхт. «Арбаӷь, арбаӷь
ика ҟаԥшь, абзиа уҳәауазар, ухы аасықәкны ҿҭы, ацәгьа
уҳәауазар, ӡибнаҟа уҿы рханы ҿҭы, хәаӡи-шырӡи еилыҩҩы
инаумҵасыԥсауеит», – сҳәеит. Нас азныказы иаалакҩакызшәа
збеит, саргьы снеилууа сцеит, гәаҟ, шәаџьҳәаҩымзар абас
гәырӷьарак азы исзааихьада...
– Аа, арбаӷь гызмал, ибылгьаны иҩагылаз аҽыҩ еиԥш
иааҭгылан изқәыршәшәеит, нас адырҩагьх ашәхымс иҩықәԥалан,
ахы аасықәкны ахәда ҭҳәа ҿнаҭыхт, саргьы сыԥсы
агәараҳәа илеиқәаҳаит.
– Абри акәзаарын иабоз, иара аԥсаҭа шкәакәа, – Хьфаф ԥыҭк
лҽаанкыланы, алҩаҵә зхылзз илкыз ларбаӷь агәчама адаԥ-даԥҳәа днас-наст, – ҽнак иадамхаргьы саҳәшьеи сареи оҳ гәышьа
ҳәа ҳабӷа еиҵыхны адәы ҳақәымлацт, нан Сааид. Аха уажәшьҭа
Анцәа иуазар, ҳашрыцҳау имбауеи, ихьышьаргәыҵ сакәыхшоуп,
– лылахь-лыџьамшь ӡатәуа аныҳәара дналагт Хьфаф.
– Ди, афырџьан бахныҳәа, афырџьан, – Сааид ахьшәҭҳәа
дҩагылан, афырџьан азна ауатка ԥхеи-ԥхеиуа иманы лара
лышҟа иҿааихеит.
– Уа утәа, нан, Сааид, уа, – ларбаӷь аԥҳалқәа зықәгылаз аӷәы
инықәҵаны, лнапқәа лган иаахьшьуа днеиԥылеит Хьфаф.
– Зхаҵкы сцаша ишԥаснаҭауеи! – лҳәан, лԥынҵа ашьаҭа
злалбӷыз лнацәкьыс аҵәах аахлырган, афырџьан аимлхт. –
Хымш ҵуеит абас еиқәырццакны сарыӷьарахь ала слаԥықәшәа
иснаҭауеижьҭеи. Уи ԥышәаны исымоуп. Саргәырӷьараны иҟоуп,
инагӡатәхааит, срыцҳами! – Нас Хьфаф лҿы аҩада иҩарханы,
лӡара нҭарс иаанкыланы, азхаз длықәгылан, Анцәа ишьапы лкит,
амашәыр иацәихьчарц ажәеиԥшьаа диҳәеит, изымҵатәоу аныха дугьы дамҵахырхәан лфырџьан нҭалырпҟеит. Хьфаф ларбаӷь
лыманы данца, арԥарцәа натәан, аџьынџьыӷәи алаҳарҩеи
инарыцҳауа, илахҿыхӡа рҽааҟарҵеит. Ус, рацәак ҵаанӡа рыхәгьы
рхианы иаақәдыргылт.
Еиқәшәаз ааиқәгәырӷьаны, ӷәӷәала рқьафқәа аныҟарҵа, «абар
аҿҳәарагьы ааины иааҳадгылт, ҳаилахоуп, уахаҵәҟьа ҳамцар
ҟалом» рҳәан, Алхасгьы Сааидагьы ҩагылеит. Ианырмуӡа, аԥшәма
ҷкәын Мкангьы иҽы кәадырны днарыцҽыжәлан амҩа иқәлеит.
Амра ҭашәахьан, алашьцара ақаҭран еиԥш аҽрыжәпаны,
наҟәаҵас аԥсабара инықәчит. Ажәҩан ихьанҭыџьӡа иаҵажьыз
аԥҭа еиқәаҵәақәа, ашыӡжәытә рцәа иалоушәа, есааира рыҽдырххауан. Урҭ рыгәҭа неиҩҟьаны илакьлакьуа
иаацәыҵҷҷауаз амацәыс нарыбжьаҷҷауан, икала-калаӡа аҽы
ҭоуӷанқәа ирықәтәаны, апҟҟаҳәа амҩаду ианыланы инеиуаз
арԥарцәа. Урҭ зегьы хәыцырҭак-хәыцырҭак рыман, аха Алхас
иаҳа игәы амца ҭаланы иҭблаа иагауан. Ибла еиқәаҵәа гәкқәа
ааихмырсыӷьӡакәа дазыԥшуан, ладахьала ажәҩан ацәыҵлашара
иадибалауаз акәасқьа хәыҷы.
– Амбара аҿаҟьала ҳцар еиӷьымхари, Мкан? – иҳәан Алхас, иҽы ишьхәа нарбаны, еицәажәауа инеиуаз Сааиди Мкани
днарыхьӡаны дразҵааит. Аԥхьа инеиуаз аҩыџьагьы неихәаԥшы-ааихәаԥшын иааԥышәырччеит.
– Иаҳа ишԥеиӷьым, ҳамҩа зынӡагьы икьаҿымхауеи, – аҭак
ныҟаиҵеит Мкан.
– Амаҳә иабхәараа ачарахь даарыԥхьар иҭахызар акәхап, –
нациҵеит Сааидгьы.
– Уажә ҳашниасуа даагаргьы цәгьа имбозар акәхап, –
алафҳәара иҽыназикит Мкан.
– Шәара шәеиԥш иҟоу арԥарцәа ҭацаагацәас ианлызнеи уаҳа
илҭахузеи, – даалызгәдут Алхасгьы. Ус алафқәа шынеибырҳәа-ааибырҳәауаз амҩаду имҩахыҵын, Алхас ииҭахыз аҿаҟьа
иаҿаланы рҿыҩархеит.
Алхас изҳәаны итәоу аԥҳәызба лаб Мықә Кадыр игәашә ианнавала, аԥшәма игәы иаҭахыз адырзшәа, Алхас дзықәтәаз аҽы
аныҟәашәа ааиҵакуа аҿынанахеит.
«Абни алашара ахьарку ауадаҿ акәхап сара С-Шькәакәа
дахьтәоу!..» – иблақәа ааихмырсыӷьӡакәа алашара ҭааӡа изыҩнибаауаз
ауада ашҟа дыԥшуан Алхас. «Шькәакәа ахәҷымҷ лырхиауеит...» – иҵауланы ахәхәаҳәа даақәыԥсычҳаит уи, – абар уажәшьҭа
мызк ҵуеит лыбла аҭаԥшра смоуижьҭеи», – иаԥхьа даагылеит бзиа
иибауаз аԥҳәызба, лыхцәы жәпа дуқәа шьқьыруа лызқәа иқәҵаны,
бзиабарала ихыхәхәауа иҭәу лыбла ҳалалқәа разӡа. «Ианбыкәу
сара ҭынч уи слыдтәаланы, сыгәҭыхақәа ласҳәауа саныҟалауа...
Егьаурым, уажәшьҭа мчыбжьык ауп инхаз...» – агәыӷра ааигәа имаз
ҟәандаӡа игәаҵа инҭалан, ицәа-ижьы инахьӡеит.
Иԥсы-иԥсынҵры гьежьуа ашҭа ишықәыз, иҽы ишьхәа наирбан, икәаруа иҩызцәа днарышьҭалт.
Аҵх агәҭа ааҩнашахьан аҽцәа аҩар баа рхьыӡсо рқыҭа
ианналалоз. Ақәа кыдхаҽа алеира ишаҿыц иаҿын. Аҩарқәа
еижәхысла, еибарԥо еивасны, аӡиасқәеи акәарақәеи ирызцон.
Урҭгьы рыҭра иҭыҵны ирыԥгыло ирыгәҭасуа, ихәашьҟаҟараӡа
амшын ахь рхы рханы инеиуан.
«Ачара амшцәгьа ақәшәауеит, ишԥаҟасҵари?» – дхәыцуан Алхас апҟҟаҳәа раԥхьа дгыланы дахьнеиуаз. Уи аамҭазы дыдбжьҵас
аҵықь-аҵықьҳәа ҩынтә ахысбжьқәа геит. Алхас иҽы шәаны ганха иԥеит, иаргьы днахҟьан, ҿыцха аҳәынҵәа днылаҳаит. Аддыҳәа
иааихахыз иҩызцәа лҽыжәеибаҳәан,
рнапқәа наиҵаԥса иаразнак даадырҳәит. Алхас
ахьышәҭҳәа дҩықәтәан, уамашәа
зыҽзырҭбааз иблақәа
рыла днарыҵаԥшит, ашьа ҟәандаӡа иҿы
анаӡарақәа иаарывҵыжжын, даақыџьқыџьт... Иҽы қәырқәыруа
ихагылан, адыдмацәыс анеиқәтәалак шҭынчрахо еиԥш, азныказы аԥсабара зегьы шьхынԥсыланы иаанхеит...
Алхас игәахәтәы дахьызымгӡаз дарбану аӡәгьы издыруамызт.
Ашәабжьы, агәырӷьабжьы зҭыҩраны иҟаз ашҭа ауаӷаимшхара
бжьы нҭыҩит. Ашәаџьҳәаҩ дкылххы дрызнеит аҭацаагацәа
ирзыԥшыз ауацәа ҿыцқәа.
«Агәырӷьара сымоуп шәсызнеи» ҳәа Алхас ҩымчыбжьа
дуӡӡа ҽырххыла дызлаланы изеиҳәаз ауаа, ҽнак ала ирылҩит
арыцҳара шыҟалаз.
Шькәакәа уажәы ашәеиқәара аԥштәы лыманы, ахаҳәса
еиԥш деиқәшәы, дымҵысӡо, ҭацара уа дыгҿагылараны дахьыҟаз
акәакь ахьтә дааԥшны Алхас дихәаԥшуеит. Ихьӡ
аауҳәар дҩаҵҟьап угәахәратәа деиҵыхәхәа дықәуп Алхас.
Шькәакәараа ргәашә данадҵуаз ихы-иҿы иқәыз агәырӷьара
акәхап, ԥышәырчча гәыбзыӷк шьханԥсыланы иануп ихыиҿы. Шькәакәа маӡала лԥышәқәа дрыцҳауеит, лыблақәа злаҭәу
алаӷырӡ лҟырҟы иҭысны иақәҭәауеит, иҭыблааны ицо лгәы...
Ҳауида лыҷкәынзаҵә ауапа дылаҳәаны дылзааргеижьҭеи
ԥсык еиԥш дықәуп. Уи зны-зынла даалҵны, зхы аҭыԥаҟны иҟам
аӡәы иеиԥш днарылаԥш-аарылаԥшуеит, аха дшаланҵәаз
анеилылкаалак адырҩегьх дынҭаҳәахаа дагауеит. Амш каххаа еилгеит. Амра ҩаскьан жәҩангәахьтә ишапшапуа адгьыл ашҟа
иԥшуеит. Ацәгьауаҩ еилкаароуп уажәы, Алхас ичаразы икылганы
ишьҭеиҵаз ақыдқәа рхы иқәтәаны еицәажәо ажәларгьы зҿу. Урҭ
ашәышықәсқәа еилдырхт, инеимҵаркт-иааимҵаркт, аха ирыздыруам Алхас иабду, уи иабду ихаан аахысгьы џьара харак рыдны
иахьыҟоу. Аӡәы игәалашәауеит: анкьа зны Алхас иабду Ҳафис
рыцҳа чарак аҟны ҟамчыла аӡәы дисны ашҭа дыҭҟьа дышцахьоу.
– Аха иабаҟоу, уи ишьа зуша ауаҩ иакәым, лажәкгьы иҭынханы
изықәым адәы, – ихирбгалауеит даҽаӡәы.
– Уара, абри Алхас қәрахьымӡа иаб Мачагәа рыцҳаи Ҵышә
Ҭапагәи дгьылк еимаркуан, атәы акыр жәдыруама, – дышхәыцуа
даалҟьаны дҵаахуеит аӡәы.
– Уи адгьыл Ҭапагә итәӡамкәа ауп Мачагәа гәшаҭа рыцҳа
ишицәигаз, нас изусҭаӡази ҳәа ӷас дышьҭимхзар, – уигьы
аарымпыҵихуеит Алхас иашьарала изааигәаз Кьымсыс.
Уаҳа зыгәра рзымгарыда, уаҳа изызҵаарыда? Ахаан ухахь-уџьамшь ыҟоуп ҳәа аӡәгьы иазымҳәацыз, аҳаскьын ахықәцәа
иқәгыланы иныҟәауаз Алхас иг-иҿы иаҳәауа дыҟам уажәшьҭа,
ԥсык иеиԥш деиҵыхны дықәуп, «нан сызкәыхшоу» – иаҷыдахаз
ажәа хьанҭак зхәылшәаны аӡәы имаҳацыз Ҳауида.
Алхас хаҭала дзаҵәын, аха ҽнак иадамхаргьы сзаҵәуп ҳәа
игәы ԥшаауа дҟамлацызт ихаан. Уажәы рылаӷырӡ рҿибаҳәа,
аҟаҿыҳәа рыгәқәа еицҳауа, ҳхы здаҳшьыларада ҳәа инаԥшы-ааԥшуа ашҭа иқәгылоуп иаб иашьа иԥацәа, иан лаҳәшьаԥацәа,
иҩызцәа....
Ахымш рзы ажәлар ирымаз агәрамгара ааныркылт ҩыџьа
арԥарцәа рҿы. Урҭ Алхас иаб Мачагәа ҟажарак аҟны машәырла
ахәра зниҵахьаз Лаз Ҟадыџь-иԥа Махьали Шькәакәа уаанӡа
илышьҭаз Ажьи Хабыгәи роуп. Рҩыџьагьы ашәаџьҳәаҩ
дрырҭеит, даргьы уи иазԥшызшәа икылххы иааит.
– Шәнихьӡааит уажәраанӡа исазымҳәаз, – ҳәа игәы дааҭасуа
ашҭа дҭалт Махьал. Қәлакы ишыҟаиҵац еиԥш ихы пату ақәҵаны,
илаӷырӡқәа иҿибаҳәа, игәы далхны диҵәут Хабыгәгьы.
Згәы амца ҭаз арԥарцәа рабџьарқәа рнацәа рыҵарӷәӷәа
игыланы ирзыԥшуан, аха урҭ рҟазшьақәа злаҟаз ала акы
иалаҟоуп рҳәаратәа ирымбеит. Аиҳабыра адырҩагьых еигәныҩит,
еидибагалт, еизҵааит. «Ацәыӡ зцәыӡыз шә-рыцҳарак,
изӡаз – акы» рҳәауеит, ишыжәбауа аԥсы-еиҭаԥсра ҳақәшәеит,
ҳхы знаҳҟьара ҳзымдыруа ҳҟалеит; шәареи ҳареи шьа дук
ҳабжьаны ҳшәыдԥсылауеит ҳәа ҳгылам, шәгәы далырсны
дшышәҵәуаз еиԥш шәанцогьы шәразны напык-напык анышә
игәы инықәԥсаны шәцарц ҳҭахуп», – рҳәан Махьали Хабыгәи
иаарыԥхьан абас имӡаӡакәа ирарҳәеит.
Махьал азныказ аԥырқьҳәа амца ҩеихҟьеит. Ашьауардын ац еиԥш ирхәаны иҿаз иԥынҵа ақәцә инаркны ихахәыц
ашьаҭа аҟынӡа апырпыл еиԥш дҟаԥшьӡа дҩеибакит. Злабашьа
ныҵақшуа иаԥхьа игыланы ицәажәауаз аҭаҳмада акы еиҳәарцаз
иҿы ҩеихихын, аха иҽаанкыланы, ихаҿы иҟанаҵауа
аабауеит
ҳәа ибла ихыԥшылауа игылаз днарылаԥш-аарылаԥшт.
– Сыԥсы срыцқьауеит! – иҳәан, ихаԥыц аҿҿа ыҵгауа зымҩа
днавалеит, ҩыџьаҟагьы наишьҭалеит.
Хабыгә абынҳәа ахы заахаз еиԥш дӡыҩӡа акыраамҭа дгылан.
– Шәлымаа шәҟнытә ашьа сыдзаарын, исыздыруамызт,
иҭабуп иахьсшәырдырыз, уажәы нахысгьы издыруазааит, –
иҳәан даацәажәеит, амақаррагьы нацҵаны. Нас ԥышәырчча
цәыршәагашәагьы акы ихы-иҿы ҭачкәым инаҿысын, иԥынҵагьы
аахыҟаԥшьааит...
Адырҩаҽны амра ҵлакашәара иҩеихьан, ақәра зырҭази урҭ
рхықәаацәеи ажәлар иргәҭылак ирыманы, Дыдырԥшь-ныха
амҵан игылоу ахьацақәа иҩеины инаарыҵагылауаз. Иԥшьоуп,
маӡак еибырҳәауашәа зхы ааидкыланы еикәагылоу ахьаца
ҭоуӷанқәа, иԥшьоуп, ашьха уарбажә ашьапхыцқәа реиԥш анышә
зҽаларԥс изку урҭ рдац еиларҵәи дуқәа, иԥшьоуп, Дыдырԥшь-ныха ахатәы бызшәала ицәажәошәа ахьацақәа рыҵаҟа ахьхьахьхьаҳәа иҵхәраа иааиуа аӡыхь.
Абраҟа аҳра зуа аҭынчреи аԥсабара ҳамҭас ишьҭанаҵаз
аԥсшьарҭа блахкыгеи гәыҭҟьаганы, рӡыӡаганы иҟаҵоуп ауаҩы
изы. Абри аҭыԥ ҽырхиарҭоуп зыԥсы зрыцқьарц Дыдырԥшь-ныха иазнеиуа ауаа рзы. Ахаан аахысгьы Дыдрԥшь-ныха еилых
дамаӡам: «гәнаҳала изхарам здыркылауа ауаҩы акгьы шихарам аарԥшны иҿаҿаӡа ажәлар иднарбауеит;» иара Дыдрыԥшь-ныха зжьарц иалагауа «дызқәнаршәара» ҳаӷоу дақәшәааит: зны,
иара аҭыԥ ԥшьақәа дырхысаанӡа амацәыс исызшәа дҩеиҟәжәа
«дагауеит», даҽа зныхгьы дегьымԥсуа-дегьыбзамхауа, дыҳәны-дҵәины, дҿаҳәатәха ииарҭа «даӷранархауеит» .
Усҟан уи ақьаафыр дшынеимышьҭраку иара ашҟа шәынтә
даанацоит-дканацоит... Абас «имыхьтәуп», зылԥха ҳауша Дыдырԥшь-ныха. Аа, ҳаԥшлапшь уаҵәы Махьали Хабыгәи ирызнауа!
– Шәҿы аӡы ақәшәҭәа, – иҳәан, еилашьшьы игылаз рҭынчра ааилеигеит аныхаԥааҩ Қәҭиа, Махьали Хабыгәи ихы нарықәикын.
Урҭ абраҟа ирыхәҭаз аныҟарҵа, рхықәаацәеи дареи, даҽа хҩык-ԥшьҩык раҟара нарыцлан, ажәлар ахьацақәа рыҵаҟа иааныжьны иҩеины аныха иҩамҵагылт.
– Иахьа ҳзымҵагылоу Дыдырԥшь-ныха дуӡӡа суҳәауеит, –
инапқәа шьҭыхны, игәы ҟьаҟьаӡа иаартны аныха дамҵагылан
раԥхьа ақәра зырҭаз Махьал, – зхәы иаҭәҳәаны изфауаз ауаҩ
қьиа Шәлым Алхас, сара сыла, ма сыбзоурала дҭаханы
дыҟазар,
еибгала абарҭ уҭыԥ ԥшьақәа срымҵумыжьрац, ҭаацәала
хҿыхшьа ҳамамкәа ҳҟоуҵарц... Абас акыраамҭа, изыӡырҩуаз
ргәы иақәшәашаз, игәра злахарҵашаз ажәақәа алԥшаауа
ахҿыхра даҿын Махьал, нас иикыз аҵәы ааԥҵәаны ахаҳәгәара
гьежь хәыҷы иҭаԥсаз аихаҷа-маҷақәеи абҩа маҭәақәеи
инарыларшәны зымҩа днаскьан днагылт.
Деиси-еисиуа ахаҳәгәар днадгылт Хабыгә: «Ее Дыдрыԥшь-ныха, суҳәауеит, – игәы иԥсы кылахны, ибжьы ҵыс-ҵысуа дналагеит уи.
Хабыгәгьы, Махьал ииҳәаз инацимҵазар, акгьы аабжьамыжькәа
иҳәаны, иҵәы ыршәны наҟ инҭаиршәын, ашырҳәа даагьежьны
иҿынеихеит.
Ажәлар ахьацақәа рыҵаҟахьтә иҩаԥшны ирбауан зхы ҿыхны
илеиуаз ауаа. Махьал длеиуан ишьаҿақәа ҭбаа-ҭбаа еихыгауа,
иааира дук зманы зҩныҟа ихынҳәыз еибашьҩык иеиԥш, ихы
шьҭкәыцәааны днаԥшы-ааԥшуан.
Раԥхьа дгыланы, ацаблыкь мҵәыжәҩа-ԥҵәа еиԥш дцәыҵакьакьа-цәыҵакьакьауа дҭаланы длеиуан Хабыгә. Уи имахашьаха есааира ихьанҭахауан, иҟырҟынџь арҟьарсҭа аӡәы инапы ҭаршәны ирҳәарах иҿала иааигауазшәа акы иӷрыхауан,
акы деихәлагәаны дакын. Иаԥхьа еиқәшьшьы еилагылаз ауаа
хәба-хәба хы рхагыланы ибауан, нас ахаҳәгәараҿы иҭажьыз
аиха ҽыҭқәа акы атазҳәа ихәдаџьал иақәшәазшәа ибеит, даабалыбаҭеит, ибла ацԥхь ҩыҵыддит... Хабыгә деизҟьа
ахьацақәа рымҵан дынкаҳаит. Ажәлар шанхеит. Ирҳәалон, аха
абасҵәҟьа Дыдырԥшь-ныха кшо аргамадуҵәҟьа ирымбацызт...
Аныха сакуеит ҳәа згәы ҭҟьаны иԥсыз Хабыгә ихықәаацәа
иҵеибаҳәа ахәылԥазы дрыманы иқыҭа иҩалалеит.
Берлин ақалақь алҩа ахылбб, еилаԥыххаа еилажьын. Макьаназ џьара-џьара ахәа зықәҳәҳәаны ишьҭаз ахәшҭаарақәа амца
хәыжжаӡа иркын. Ақәыџьмақәа ирфаз аҽы авакьыцқәа реиԥш
ихаххала, ицәыбблӡа игылаз Реихстаг шьала иӡсо, ишәыршәыруа
иахагылан ҳбираҟ. Ақалақь иалҩны иуаҳауан аурыс мырзакан
абжьыхаа, «ҳаи-чеи» ҳәа еивагьежьуа џьоукы аулицақәа рҟны
аицыкәашара иаҿын.
Абри аамҭазы, ақалақь иалҟьа-алҟьа инеиуаз асовет офицер,
зымҵәыжәҩа ахы ақәшәаз ауарбажә еиԥш, ихьшьшьы игылаз
аҩны днадгылеит. Уи игәы змырҭынчуаз акы дытҟәаны дшамаз
удырратәы иблақәа ихылашауан. Бинтла еиқәԥах иҿаҳәаны
игәыдҳәалаз инапы ԥшьшьала иҩышьҭхны илахь инаԥыреикын,
зыблақәа ҭаҟәаҟәа, еихьыҩры-еиԥыҩры иҿаз ашәқәеи аԥенџьырқәеи
днарзыԥшит. Аҩны иахьыз агәы иалоушәа идагәаӡа,
еиқәышьшьы игылан. Аофицер ақьырмыт ԥҽыхақәа днырхыҩруа
ҩынтә аҩны дакәшахьаны, ахынтә рзы агәҭантәи ашәқәа акы
изаадыртит.
– Ишәҭахыдаз? – немец бызшәала дҵааит, уналыҭәҳәар
дшынкашәара, зыбаҩқәа кылсны, зыбла гәыҭбаақәа зҭынхаха
ашә илагылаз аԥҳәыс ау.
– Возба, Анҭица Возба, – иҳәеит аофицер иԥсы ихәлаханы.
– Аа, аԥа, аҵеимш, алмас, – лыбла ҭҟәашаақәа нылхылашеит
аԥҳәысгьы.
Абри аамҭазы, аҵеимш иира еигәырӷьауазшәа дыдраҵас
ахысбжьқәа геит. Аԥҳәыс ашәҵымхыр лыҽнавалыжьит, аофицер уи имаҳаӡазшәа дҭынчӡа дгылан. Ҳар аҵыхәтәантәи
афашистцәа рҭыҩра иҭарҟәаҟәауан.
Абас ианыҟаз амшқәа руак азы Берлин ақалақь аҟны диит
аԥсуа ҷкәын. «Соушәыжь, уажәшьҭа инхаз афашистцәа сара снапала инсырҵәароуп», – иҳәауазшәа, ираҵәаны иикыз иҭаҷкәым
хәыҷқәа аԥырԥырҳәа имҩанҵауа, иан лаԥхьа дықәыршәын уи.
Асаби зны-зынла дӡыҩӡа иҽааникылауан, нас ивараҿы иӷьаа-ӷьаауаз аӡӷаб хәыҷы лгәы «нимырхарц» инацирӷзуан иаргьы.
Аӡӷаб хәыҷы дааҟәымҵӡакәа аҳәҳәара даҿын. Уи дызхылҵыз
анемец ԥҳәыс лыблақәа еиқәыԥсаны дахьықәыз хрыжь-хрыжь
иныҵакны дгәынқьуан.
«Ахәыҷ амла дакуеит, лан лхы дзахәауам, ишԥаҟасҵари»,
– дхәыцуан аԥсуа ԥҳәыс дахьышьҭаз. Нас, илулак акаруаҭ
лҽықәырҳәазауа лнапқәа налыргӡан аԥшқа даашьҭхны лгәы
днықәлыршәын, агәаҳәԥы нылҿалкит. Ауадаҿы иаразнак иааҭынчрахеит.
Ԥыҭрак ашьҭахь аԥсуа ан лгәаҳәԥыхш зҟырҟы
архәыхәыз анемец саби дҭахәхәа, драҳаҭха дыцәан.
Хаҵеи ԥҳәыси риааира иациз рҵеи дрыманы, игәырӷьаҵәа
Аԥсныҟа ихынҳәит. Ахақәиҭра зауз анемец ԥҳәыс лыхшара
длыманы лыԥсадгьылаҿ даанхеит.
Уи аахыс жәафынтә аӡын анапхыц хшәаақәа рыла аԥсабара
ҟьантазӡа иарцәҳәхьеит, жәафынтә ааԥын гәыраз аԥсабара
шәҵа ԥшӡала еиланаҳәахьеит. Аԥсуа ҷкәын дахьиз атәылаҟны
џьара амра кажжы иԥхеит, џьара аԥсабара аҵаа аҟәыншәыланы
ишыҟаз иаанхеит.
Аиааира згази ахақәиҭра заузи ажәларқәа рыхәра амелҳам
ахьыршьын, ашьҭамҭа умбауа идырӷьеит. Ақьырмыт
ԥҽыхақәа ахьеилажьыз аҭыԥ аҟны аханқәа цаӷьцаӷьуа идыргылт. Зыҽхьакны, «ихәыҵаччауа ицәыҵатәаз» атом амаӡақәа
аҵхны, амч ду ауаа рҭынч ԥсҭазаара иахәауа иҟарҵеит,
ҳҵеицәа хьӡырҳәагақәа Ҳадгьыл иакәшаны, аҭынчра агәы ашҟа
ихынҳәит.
Уи аахыс абриаҟара аиҭакрақәа ҟалахьеит: имицыз иит, ииз
рызҳаит... Аха акыкахш зыбжьоу аԥсуа ҷкәыни анемец ӡӷаби
рыблақәа џьара инеихәамԥшыцт...
Уажәааигәа Анҭица Аҟәа ақалақь далҟьа-алҟьа дышнеиуаз,
зоура-зыҭбаара наӡоу ԥҳәыс быргк дналыхьӡан даанылкылт.
– Саҭамзааит, сҩашьозар саҭамзааит, аха бара Анҭица
бакәӡами?.. Берлин, Берлин, ибгәалашәауоу акыкахш! – аԥҳәыс
лыԥсы лгәы икылахауа ацәажәара даҿын. Анҭицагьы иџьашьаны,
илҳәара лҿамшәауа уи длыхәаԥшуан.
Жәаф шықәса раахыс еибамбацыз аҳәсақәа еизыгәкуа
еигәыдибаҳәҳәалт. Анҭица аԥсуаҵас лысас аҩныҟа даалыԥхьеит.
Аԥсуаа ирҭаз анемец туристка Гретеи Анҭицеи ауха
ишеицәажәауаз иккаӡа иаадыршеит. Урҭ иргәаладыршәеит
иҟәыбаса еилажьыз Берлин, аԥша заҵә шәышәуа изыҩназ
ахшараиурҭа, акыкахш зыбжьоу рхәыҷқәа уҳәа, еицырхыргахьаз раамҭақәа зегьы.
Анемец ԥҳәыс Грета лыԥсадгьылаҿ дымнаӡацт шырҳәауаз,
салам шәҟәык аҳәаанхыҵтә икылххы иааит.
Уи абас аҳәауеит: «Салам умоуп Аԥснытәи сашьа Валери,
Адемократиатә Германиа аҟнытә!
Сан исылҭеит исзааушьҭыз ахәыдхаҵа ҟаԥшь. Идуӡӡаны
иҭабуп! Уи иахьа сыхәда иаҭаны ашкол аҟны сахьнеиз зегьы
иџьашьаны иахәаԥшуан. Саргьы Асовет Еидгылаҟнытә исзаарышьҭит
ҳәа салаҽхәауан... исаҳаит уара аа-класск рҟны
уштәоу. Саргьы уаанӡа снеихьеит. Сан Аԥсны омашәаҵәҟьа
иԥшӡоуп ҳәа илырҽхәауеит, избар шԥасҭаху! Узбар сҭахуп,
аамҭала зны зхәы зцәысфаз сашьа, дызбар сҭахуп раԥхьаӡа зкыкахш ала сҟырҟы зырхәыхәыз ан. Шәпатреҭ ҭыхны исзаашәышьҭ.
Сара спатреҭ хәыҷгьы абраҟа иҭасыршәуеит...
Бзиала!
Уаҳәшьа Гизелиа Томас»
Валери абри ашәҟәы иоуит аҵара ахьиҵауа абжьаратә школ
аҟны. Игәырӷьара ҵыхәаԥҵәара амамкәа аҩныҟа дхынҳәит уи.
– Узеигәырӷьауазеи, иахьагьы хәба уоума?– дҵааит иан,
лыҷкәын ашҭа дшааҭалаз.
– Мап, Гизелиа лҟнытә асалам шәҟәы соуит, – иҳәеит Валери
иблақәа ихаччауа.
Аҭаацәа асалам шәҟәы еигәырӷьеит, аха анемец бызшәа
иахьзамыԥхьауаз маҷк рылахь еиқәнаҵеит.
Уи ашьҭахь Валери иаб Асҭана иԥа дыртәаны, аԥсуа жәлар
акыкахш ҳаҭыр ду шырзақәу, уи еишьцәам шеишьцәанатәуа,
ашьа зыбжьоу аиӷацәа шеиннарнаалауа атәы акыраамҭа
изеиҭеиҳәауан.
Валери иан, днаҳәы-ааҳәуа асаркьа дадгыланы аҽеилаҳәара
дахьаҿыз, аттаҳәа лылаԥхьа ииасны инеиуан уажәы Валерии лареи рпатрҭқәеи асалам шәҟәқәеи зқәырҵараны иҟоу
амҩа ишьаарҵәыраха дананыз илхылгахьаз амш хьанҭақәа.
«Зынзаҵәык Гизелиа сналыхәаԥшызшәа сыҟандаз», – дхәыцуан
Анҭица. Дҟаԥшьшьӡа, дӷьаа-ӷьаауа лгәы данықәыршәыз аалгәалашәан,
аԥышәырччагьы аҽырҭбааны лхы-лҿы инықәлеит...
«Хышықәса ҵуеит аурыс бызшәа аҵара саҿуижьҭеи...» ҳәа
лыҩуеит Гизелиа аҵыхәтәаны урыс бызшәала илҩыз асалам
шәҟәқәа руак аҟны.
«Хымз роуп иҵуа бара бхатәы бызшәа аҵара саҿуижьҭеи,
саҭабымҵан ибзианы иахьсзымҩуа...» ҳәа аҭак ҟаиҵауеит Валеригьы.
«Иахьатәиала аблеҭқәа зегьы ҭиуп», – абас анын акасса
ахышә иадырҷаблаз ақьаад.
– Ҳаи, сшьапқәа ԥҵәандаз, даҽа ԥыҭк иаасырццакыр, сахьӡаргьы
ҟаларын, – аасгәахәын, еиқәыбааӡа исхаз схылԥа сган
ианҟьауа, ԥыҭк саалеиҩеит.
Автостанциа ауада амш цәгьа иҩнанацалаз ауаа рыжәпара
сналс-аалсуа, ашәахь сҿынасхеит, аха удәылҵуа иҟазма, ажәҩан
аҟынгьы аӡымҩасқәа рхы ыҵыргазшәа, ақәа кыдхаҽаны алеира иаҿын.
Аҿывҳәа Победак архәара иаахаҵәин, аӡы еиҩырҽҽа астанциа иаадгылеит.
– Ҟоҳ, дабаҟаз, ианаџьалбеит ари! – аасгәахәт, амашьына
иааҭыҵыз санынихәаԥш. Иаргьы иаразнак илаԥш сааҵашәеит.
– Шәабаҟоу, уара, шәарҭ ақалақьуаа?! – ибла ихаччауа снапы
аасымихит уи.
Сҩыза Иауанеи сареи (уи Иауана ҳәа иаҳҳәалон) зымҩа
ҳнагылан, ҳазхара ҳзеибамбо аицәажәара ҳналагеит.
– Акыр иаԥсоу сашьцәа, шәицхраа ауаҩыбжа, ауаҩы ҭынхада
рыцҳа, – иҳәан, злабақәа зҽырхшьны иааҳадгылаз ихылԥа
еиқәыбааӡа, аҵәыҵәфҩы ахшәшәауа иааҳамҵеикт.
Сџьыба сынҭаԥшын иааҭызгаз қьаадԥарак аҳәаҩ ихылԥа
ашҟа аҿынасырхеит.
– Иумҭан! – иҳәан, снапы еимлагәа иааникылт Иауана.
«Избахьоу ауаҩы гәыԥшқа Иауана иакәӡами ари?» – сгәахәын
иџьашьаны снаизԥшит. Иауана иблақәа рыцәгьаны ҳҩыџьагьы
дҳахәаԥшуан. Аҳәаҩ илабақәа иҽрыхшьны, ихылԥа шикыц
икны дгылан.
– Уиҟәаҵ, џьушьҭ, – сҳәан сааччеит саргьы, Иауана дыхәмаршәа
иҟаиҵаз џьышьа.
– Сара сакәым, аха уара уиҟәаҵ, – наҭаикын уи, аҳәаҩ изыскыз аԥарақәа аасымхны, сџьыба инҭеиџьгәеит.
Аҳәаҩ илабақәа неиҭарԥаны, иҵегьгьы дааигәаны дааҳҿагылеит.
Иԥсы шеибакуаз удырратә, иԥышә хиаҵәақәа
ҵысҵысуан, еилабааӡа ишәыз имаҭәақәа ирылубаауан ижәҩахыр
ҭбаа дуи аџьажә адацқәа реиԥш еиларҵәины имахәарқәа
ирықәырдаз ииаҵәжьышәқәеи.
– Иашаҵәҟьаны иҟоуҵану? – аҳәаҩ днаскьаӡан Иауана
иҽынидирӷәӷәалт:
– Ҳыҳ, усҭ, акаџьбеи; иумаз дара абарҭгьы, ига сымҳәеи, аламысда, – аҳәаҩ ихылԥа Иауана иԥышә инадигәалеит.
Иауана дԥышәырччауа аҳәаҩ ихылԥа ааимихын, иҭаԥсаз
аԥарақәа иџьыба инҭеиԥсан, длаханы ахылԥагьы наихеиҵеит.
– Шәихәаԥш, ламыс змоу ауаа, шәихәаԥш, ауаҩыбжа, аччиа
рыцҳа дышизныҟәауа!.. – ишилшауаз дыҩныхәаан, илаба рххауа Иауана длеизыҵҟьеит. Сара снарыбжьаххит. Ауаа зегьы ҳара
ҳашҟа иаахьаԥшит.
– Ала аԥынҵа икылҟьаз, аԥсымцқьа, абжьахәҳахәҭҩы...
– Аа, ижә, усҭ ижә инхаз сшьа, аа... – аҳәаҩ аӷьыжәҳәа иблуз
аԥхьа длахан аҳәынҵәрақәа лҿырддны, игәы хәымсысӡа
ҳанкыдирԥшылеит. Ацхырааразы иааҳадԥалаз аҷкәынцәеи сареи уи иҟажара ҳҽазаҳкит, аха узмаҭәадаз, ҳажәҩақәа нҭарсны
ҳандәықәиҵалак, ҳаишьҭаххы ажәлар рыжәпара ҳазцон.
– Соушәышьҭ, сыҽидсшьылоит!..
– Иашәа ушьапы еиҩҵәаны узбааит, нан, – лҳәеит зылаӷырӡқәа
хаҟәҟәала зымҩа игылаз аҭакәажә.
– Абасеиԥш иҟоу аламысдацәа ҳаламзар, иҵегьгьы ҳаиӷьны
ҳҟаларын, – иҳәеит уи лааигәа игылаз ашлагьы.
– Доушәыжь, доушәыжь, цқьа ҳаибадырқәом акымзар, уи
сара дсеисуам, – иҳәан, Иауана днаҳаха-ааҳахауа иҵҟьауаз
ишҟа иҿааихеит.
– Соушәышьҭ! – иҳәан, аҳәаҩ ишьапхҵәа ыркаланы атахҳәа
идәықәиҵеит. Ишнеиуаз, Иауана иуаҭәа аҟыгә аахнаргеит.
– Аа, сишьит! – аҳәаҩы зны ишьапхҵәа неимлагәа иааникылт,
нас ашырҳәа иаауижьын, Иауана иармашьап днамҵасны
ҵаҟантә
хыхьынӡа инапы нахьишьт.
– Ихҵәоуп! Ҳа, ҳа, ҳа, ихҵәоуп! – аҳәаҩы зны ибжьы ныхҵаны
дыччан, аха иаразнак иҽаанкыланы, гәыбӷан ихы иаҭауа, Иауана
днаиҵаԥшит.
– Ихҵәаӡам! – аҭак ныҟаиҵеит Иауана, аԥышәырчча
иҿықәҳәҳәы.
– Ишԥахҵәам! Аа, иахьынӡахҵәоу, сара сшьапы аиҳа ҩба
еиҳаны, – аҳәаҩы адырҩагьх Иауана «иуаҭәа» ашәпара инапы
нахьишьын, нас днас-насын, агәаҩ-агәаҩ аахиргеит.
– Ихҵәоуп!..
Убасҟаноуп саргьы иансгәалашәа сҩыза Иауана ишьапы шыхҵәаз. Ахьшьыцбеиԥш агәалашәарақәа насхагьежьын,
саамҵарсны ашықәсқәа сыргәылԥраа уи арыцҳара ҳахьақәшәаз
ақалақь ашҟа сыргеит.
– Аа, умыԥан, умыԥан, – снеихьынԥашалт аԥара зҽыназызкыз
сҩыза. Иаргьы дахьхәызаап, иҽникыларц атрамваи амаа
днахьынԥашеит, аха дамҵәраан ҿыцхаҵәҟьа дцеит. Аиашами, уи
ашьҭахь иҟалаз шыҟалаз ҳәа акгьы сымбеит. Иауана дахькаҳаз
санааи, дышьҭыхны амашьына дақәырҵахьан.
– Рыцҳа ҷкәын, атрамваи ишьапы иаӷрыст, – рҳәеит амашьына
дақәҵаны иаагьежьыз. Сара зны сгьежьыгьежьуа саақәхеит, нас
амашьына сицҭаларц снарыдххылеит, аха уи шьыҵәрак алҩа
нагәыҵырҟьаны, илаҵҟьан, сҩыза даманы ицеит.
– Камо иулицаҟны иҟоу ахәшәтәырҭахь уца, уахьоуп ас
амашәыр иақәшәауа ауаа ахьыргауа, – иҳәеит схы ахьызгарыз
сзымдыруа сшықәхаз гәазҭаз аӡәы.
Абри ахәшәтәырҭаҟны саннеи, Иауана изырушаз изырухьан.
– Ишьапы шыхҵәоу иоумҳәааит арԥыс, уи макьана издырӡауам!
– дсабжьауан аҳақьым, ибласаркьақәа дырцәыҵԥшуа, Иауана
дахьышьҭаз апалата ашә сыларгыланы.
– Иҳахь закәи, уара Алхас! – иҳәеит Иауана ипалата ашә
сшынхыҵҵәҟьаз.
– Иҳахьи, акгьы, ҳазлақәшәаз ала лԥхала ҳаилгеит, – наҭаскит
саргьы, аха сылаӷырӡқәа сыдраргамарц аԥсык аасыгхеит.
– Ҳаи, афы асааит, сшьапы ӷәӷәала ихәахәеит сгәахәуеит,
алекциақәа срыгнархара иҟоуп, – игәы иалырсны дцәажәауан уи
дахьышьҭаз.
Ашьҭахь Иауана ишьапы шицәыӡыз анбанӡарҵәахуаз, иаргьы еиликааит. Ахәшәтәырҭа данҭыҵ шықәсык аԥсшьара ирҭан
Аԥсныҟа дааит.
– Ҳагәнаҳа ззымгаша амашәыр, закәтәы ҩыза бзиоузеи
иаҳцәнарӡыз, – ҳҩызцәа ргәы иалырсны, лассы-лассы Иауана
иӡбахә рҳәалон.
– Уи иагьа рыцҳара дрықәшәазаргьы, ихы аҵаирхауам, ара
деиҭашҳалагылоу дыжәбахп, – ҳҳәауан иҵегьгьы дааигәаны
дыздыруаз иҩызцәа.
– Шәшаҟәыҵра шәаргьы, – инаҳҿаԥауан даҽа џьоукых, – зыбжарак зцәыӡыз ауаҩ уаҳа ишьапы дықәгыланы даабараҳа...
Ишыжәдыруа еиԥш, астудентцәа реимак ус иаармарианы
аҭыԥ ақәҵара уадаҩуп. Аха абраҟа ҳара ҳтәы иаиргеит Иауана. Шықәсык ааҵаанӡа, уи акы змыхьӡаз аӡәы иеиԥш аихамҩа
авокзал аҟны адәыӷба дааҭыҵит.
Иалагеит Иауана истудент ԥсҭазаара. Астудент ԥсҭазаара
ззумҳәара егьыҟам. Џьоукы рҟыт бжьы мыргаӡакәа хәышықәса
дуӡӡа иҳадтәалан, нас ҵаҟатәи ашә аартны ԥшьшьала
индәылҵын, иахьааз ицеит. Аха ус акәым Иауана истуденттә
ԥсҭазаара шихигаз... Уахьнеилак дуԥылауан Иауана. Ҳаргьы
иаҳхашҭит Иауана ишьапы шыхҵәаз.
Иахьа дызҿузеи Иауана? Иахьатәи иԥсҭазаара иаҳагьы еилашуеит. Уи араион аҿтәи абжьаратә школқәа руакы диреқторс
дамоуп. Аха уаҳа акы саҳәомызт, уажәы уи ашкол шаҟа еиҭасны
иҟоу жәбазшәа шәыҟандаз!..
Сара сҭаршәны сызмаз агәалашәарақәа ирылҵәраа, знызынла ахҿеиԥш иааины слымҳа инҭасуан, Иауана ашьапхҵәа
дыртәаны изеиҭеиҳәауаз ихҭысқәа.
– Алхас, Алхас, – Иауана сыжәҩахыр санкны сааирҵысит.
Саргьы аҭҳарцәҳәа схәыцрақәа саарылҵны снаԥшызар: «Уахьцалакь
суцрыҵуам», – иҳәауазшәа, ашьапхҵәа идауаԥшь напџьаџьа дуқәа рыла Иауана ихыжәҩабжьқәа наҟ-ааҟ икны дгылан. Уи уажәраанӡа ирыцәгьаны ҳазцәиршәауаз иблақәагьы
ихылашаауан.
Ҳахҩыкгьы ҳаиманы Иауана имашьына ҳанҭалеит. Ашьапхҵәа
иблақәа ааихмырсыӷьӡакәа Иауана ишьапқәа иҟарҵоз
дырзԥшуан. Нас апедальқәа зырхәмаруаз Иауана ипротез инапы нахьишьын, ашырҳәа, иара ишьамхы илахыкны иҽыгәӡа
иамаз ишьапхҵәагьы инапала иааишьшьит. Ихы ҩышьҭхны
ҳҩыџьагьы лаԥшыла ҳааимидеит.
– Сашьцәа! Саргьы сшьапы хҵәаӡам, ихашәҵауоу, сшьапқәа
еибгоуп.
– Иахьарнахыс дыҟамзааит ашьапхҵәа – аҳәаҩ, – дԥышәырччауа
ҿааиҭит Иауана.
– Уи иҭыԥаҿы дҟалауеит ашьаҵаӡахҩы Иван, – нациҵеит
агәырӷьара ҭынч иамыртәоз Иван.
Шьықәыр аҵәахырҭа касса даадәылҟьеит. Ибла амца хуп.
Ауаа акьанџьақәа ираҟараны ибауеит, амашьынақәа – дыӷаҷиак.
Амҩа ааихиҵәеит. Ишьҭахьҟа шәыршәыр бжьык геит. Машьынакгьы иқәҟааит, аха днукылашт. Дцоит атротуар иқәыршәны,
еихиҵәҵәауеит амҩақәа. Ауаа шанханы ихәаԥшуеит, «иҟаиҵауа
хәарҭам» ҳәа аҳәаха риҭауама. Дыццакуеит, амыргәырӷьа ихы
иҭоуп....
– Нан, аа, нан! – ашә ааимԥааны иан иҽаалгәыдижьлеит.
– Иҟалеи, нан, бзиароу, уеибгоу? – Ница дӷьаҵәыӷьаҵәуа,
лыҷкәын ихы дҩахан днеиҿаԥшит.
Шьықәыр хәыҷы ихы-иҿы апырпыл еиԥш иҟаԥшьӡа иҟан.
Иӡамҩа иахьыкәкәаны инеиуан аԥхӡы. Акы иҳәар иҭахын, аха
игәы инарҳәауам.
– Иҟалеи, ӡәыр уиеисыма, иабаҟоу ушәҟәҭра? – дҵааит ан.
– Мап. Сышәҟәҭра аҵәахырҭа акассаҿы иҟоуп, смаланыҟәагьы
уа иҟоуп, баала иаагап, – ахәыҷы иԥси-иԥси еихьымӡауа,
ацәажәара даҿын.
– Амаланыҟәа!
– Ааи, амаланыҟәа! Сымала исырҭаӡом. Ма уан, ма уаб аӡә
даага ҳәа сарҳәеит. Сбыкәхшоуп, нан, сбыкәхшоуп, бласы.
– Иузҭада амаланыҟәа? Иарбан ҵәахырҭатә кассоу узҿу? –
иџьашьаны деиҭаҵааит Ница.
– Амаланыҟәа соуит, слотереиатә блеҭ хәмарит. Бласы нан,
сбыкәхшоуп, – Шьықәыр иан лнапы дахауеит.
Ницагьы лыҷкәын иажәа ҩбамтәкәа, дыццакны лҽеилалҳәан,
еицны индәылҵит.
– Алотереиатә блеҭ узҭадаз, нан? – лыҷкәын ихы лнапы налшьуа дҵааит Ница.
– Сара иаасхәеит. Ф-ҟәрышьк ҳәа. Жәаха ашкол аҿы ахәмарра
анҳамаз аҽны.
– Аԥара?
– Аԥара... – аҵәгәыр иаҿашәаз ахамса еиԥш дааҳәыҵәыҳәыҵәит аҷкәын, – икаршәны избеит, бара бымсааит, бабагьы
дымсааит.
– Амҩаҿы акәхап иахьубаз?
– Аиеи, аиеи. Амҩа саныланы сшаауаз...
Ница даагылан, лыҷкәын ихы ҩышьҭхны хыгәха длеиҿаԥшит.
– Амц умҳәозааит!
– Бара бымсааит, бабагьы...
– Иаба?
Ԥыҭрак ҭынчран. Ани аҷкәыни рылаԥшқәа еидырхаланы
еихәаԥшуа игылан. Ан лыблақәа шәызҵаарак рхубаалон. Змаланыҟәа
гәаныла иақәтәаны ақалақь иалалахьаз Шьықәыр,
ишьамхқәа иҵагылауамызт.
– Спарта аҵаҟа ицырцыруа иҵаԥсан. Бара бымсааит! Ожәшьҭагьы
сыгәра бымгаӡои, мшәан. Баала, бласы, сбыкәхшоуп, нан.
Ан ԥшьаала лҿыналхеит.
– Апарта иуцахатәоу ихьӡыз схамшҭи?
– Хьыҵкәыр! Дышԥабзымдыруеи, уи ҳаҩнгьы дааихьеит...
иара акассаҿы даҳзыԥшуп, уажә ҳнеир дбымбари.
Ница ҿылҭуамызт. Лхы-лҿы есааира ихшәаауан. Лыҷкәын
иҟазшьақәа лхәы-лжьы қақаӡа еиладыргылон.
– Абарҭ аԥарақәа зцәыӡда ҳәа умҵааӡеи иануба?
– Сышԥамҵаауаз...
– Нас?
– Нас аӡәгьы ақәҿимҭит, зегь цахьан.
– Хыҵкәыргьу?
– Ааи, уигьы.
– Аиаша, аиаша!
– Мап, уи скажьны дцозма, ашкол ашҭаҟны дысзыԥшын, –
Шьықәыр дыԥхашьан ихы лаирҟәит.
Ница лыҷкәын длыманы, аҵәахырҭа акасса иныҩналеит.
Шьықәыр иҩызцәа хәыҷқәа гәыԥҩык амаланыҟәа дара
ироузшәа иԥхьаӡаны, игәырӷьаҵәа, адруҳәа иаарыкәшеит.
Ница, Шьықәыр иблеҭ ааимылхын, акасса ахышә днадгылеит.
– Амаланыҟәа! Ишәыдсныҳәалоит, ф-ҟәрышьк ҳәа амаланыҟәа!
– акасса аҩнуҵҟахьтә игауан ӡӷабк лыбжьы.
Ахәыҷқәа, Шьықәыр иааигәара агылара еимакуа, игәырӷьаҵәа
иааикәшеит. Шьықәыр иакәзар, агәырӷьареи ашәареи
деимырхха дыркын. Ихы агарҭа имамызт. Ан заҵәык лхы-лҿы
аҽеиҭанакуамызт, дыхшәааны дшыҟац дыҟан.
– Ԥарала акәу, иара ахаҭа жәгауоу? – акассахьтә аӡӷаб лыбжьы аагеит.
Шьықәыр днеилԥсаан, ихаҟнытә ишьапаҟынӡа аԥхӡы ҟәанда
наиқәнаҭәеит. «Сыԥсит ԥараны илгар, акгьы сзыҟамҵеит!» –
игәы инҭиҳәааит уи.
– Иара ахаҭа ауп, аԥара сҭахӡам, – ҿаалҭит ан.
Шьықәыр иԥсы ааҭалт. Рыблақәа нархаччан, иааилаҭырт
иҩызцәагьы.
Амаланыҟәа роураны иахьыҟаз амагазингьы рацәак бжьамызт.
– Шьықәыр, сара сақәуртәауоу?
– Сара? Сара?
– Ишақәшәаз раԥхьаӡа игәазҭаз сара соуп, аԥхьа ақәтәарагьы
сара истәуп.
Ахәыҷқәа еибаргәырӷьауа, Шьықәыр иваԥалауа инеиуан.
Ница дааҵәин, исаркьаԥсараха иҟаз магазинк дныҩналеит.
Ахәыҷқәагьы лышьклаԥалауа ашә инхыҵит.
Амаланыҟәа ззумҳәара иҟоузеи! Уажәы ааигәа, Шьықәыр
ашкол ашҭаҟны дызхәаԥшуаз, аурок дагзырхаз амаланыҟәа
ахаҭаҵәҟьа ицырцыруа, асаркьа еиԥш уҽанубаалауеит. Абар,
абар инаумҟәыҵкәрааны, ахала ишьҭхысаа амҩа ианылан
аҿынанахап угәахәп уахьахәаԥшуа.
– Шәуа изтәыда? – аҭиҩы, арашь ԥаџьԥаџьуа аӷәра аҿакны
аҭра иааҭигазшәа иҽыҟаҵаны, аҷкәынцәа днарылаԥшит.
Шьықәыр иблақәа ҭырхаха иан дҩалыҵаԥшит, нас дааиасын
амаланыҟәа амаақәа ааникылт. Егьырҭгьы аакәшеит.
– Иудысныҳәалауеит, дад, машәыр ақәумгааит! – ибжьы гауан аҭиҩы. Шьықәыр ималаныҟәа иманы дындәылҵит. Иацыз
амаҭәахә ҷыдақәа иҩыҵракын Хьыҵкәыр.
– Шьықәыр! – лыбжьы нархьылгӡеит Ница, ахәыҷқәа амаланыҟәа
рыманы абаҳча ианнавала. Рҽааныркылеит.
– Ишсашәҳәара ахәыҷқәа, – даацәажәеит Ница, ахәыҷқәа лыманы абаҳча данынҭала, – уажәы ааигәа, ашкол аҟны ахәмарра
аншәымаз ф-ҟәрышьк аԥара шәуа изцәыӡыз дарбану?
Ахәыҷқәа азныказы ирҳәара рзымдыруа инеихәаԥшы-ааихәаԥшуа
иаанхеит.
Шьықәыр иааиқәлашьцан, еишәхыншьшьыла дызҵагылаз
абаҳча ааҟәараҟәанҽеит...
– Шәхәыци, цқьа, шәхәыци!
– Сара исцәыӡит, уи аҩнгьы ирдыруеит! – ԥыҭрак ашьҭахь
ҿааиҭит Хьыҵкәыр.
– Иахьуцәыӡыз узымдырӡои? – деиҭаҵааит Ница.
– Сеидроу, акласс аҟны ишназгаз здыруеит, нас санцоз
изымбаӡеит.
– Абри амаланыҟәа уара иутәуп. Иуцәыӡыз уԥарақәа роуп
изҭныҵыз, – Ница днеин лыҷкәын инап хәыҷқәа зларԥсны иикыз амаланыҟәа ааимхны, инаганы Хьыҵкәыр инеилыркит.
Ница уаҳа дхьамԥшӡакәа дышиашаз аҩны дааит. Ахԥатәи
аетаж дыҩхалан лышьҭахьҟа дыԥшызар, Шьықәыр илаӷырӡ
иҿыкьаса, ишьамхқәа иҵамгылауа, амардуан даҿаланы дҩеиуан.
– Уҩнал арахь! – ашә аалыртит Ница.
– Сара апарта аҵаҟа иҵаԥсаны избеит аԥарақәа... – ауеимадаҳәа
аҵәуара даҿын Шьықәыр.
Даур шьыжьымҭан дыҭрысны дааԥшит. Иан дгыланы аколнхарахь
амандарин-ҵлақәа лыршәшәарц дцахьан. Ашырҳәа
ихыза
наԥхьаршәҭны ииарҭа даннықәтәа, ашәыб зқәыжьны
аԥенџьыр
асаркьа иадыз амахәқәа илаԥш нарықәшәеит.
Дҩаҵҟьан,
аԥенџьыр днылаххит: аԥсабара быбышӡа, шәҵатәы шкәакәала
еилаҳәаны игылан. Даур иҭаххеит асы быбыш иҽнылажьны, изхара дылакәымпылырц, аха иабаҟоу иан аҩны ашә адәахьала
иаркны дцахьан. Згәызҽанӡамкәа
аӡынра зыхьӡаз аԥсаатәқәа
ҷыр-ҷыруа, адәахьы еилаԥыруан. Урҭ рҟны иаҳа ихьҭакыз ҵыск
нарылҟьан, амҵәыжәҩақәа рхаханы, Даур дыздгылаз аԥенџьыр
асаркьа аҽааднаршәлеит. Даур игәы рыцҳашьарак былбылуа
инҭалт.
– Уааи, лыцҳа уааи... (Даур ашьҭыбжь «р» изҳәомызт) уааи
сала сахь, – иҳәан, аԥенџьырқәа ҟьаҟьаӡа иааиртит. Аҵыс
ԥырԥыруа, ауада иныҩнагьежьын, ишнеиуаз асаркьа ду ахы
инықәтәеит. «Суҭааит, иуҭаху сызу?» аҳәауазшәа, абла гьежь
хәыҷқәа ҟәысҟәысуа Даур инеизыԥшит.
– Баба дымсит сшукьымсуа. Уахь сыԥшӡом. Сыблақәа
хызҩауеит.
Слымҳақәа скуеит. Анҭ уҩызцәагьы ахьҭа иамкуеи, улыԥхьа, – Даур иҭаҷкәым раҵәаны иблақәа руакы
инадирӷәӷәалан, егьи инапала излымҳак ааишәаҳаит. Ибла
ихтыз ала дцәыҵыԥшны, аԥенџьыр иавҟьаны ицоз аҵарақәа
дрыхәаԥшуан.
– Ах, сгәы шәгәызар ус аԥенџьыр шәавыҟьҟьаны шәцаӡомызт.
Аҩны шәыҩналауан. Ишәзызуп зышәгәахәуазуеи, шәарҭ
ашәаргәында рыцҳақәа, шәҭахызар зынӡагьы наҟ сцап, – Даур
игәы дҭацәажәо дышгылаз, рыҩны ашьҭахьҟа агәаҩарахь лак
аҵарбжьы геит. Инақәырццакны иҭҟьаз ашәақь абжьгьы, ашәыб
зхьыншәыланы игылаз аԥсабара аууҳәа иахаланы ашьхаҟа
инҭакәкәа ицеит.
Даур иаԥхьаҵәҟьа ауҭраҿы аҽыҩҳәа акы ашьҭыбжь геит.
Амандаринҵлақәагьы ааилашәшәан, асы рхьыҩрны инкаҳаит.
Ашырҳәа инапқәа ааушьҭны аԥенџьыр днадххылазар,
аҽреиџьны ишнаԥарыз, алымҳа дуқәа леивых-ҩеивыхуа,
акы аҳәар аҭахушәа аԥышәқәа ҵыс-ҵысуа, амандаринаҵла
иамҵатәан ажьа.
Даур игәы иҭаӡамкәа шьыжьымҭан, иԥсеиԥшҵәҟьа бзиа иибауаз аԥсаатәқәеи аԥстәқәеи ахьиҭаази, асы ахьлеизи ҵыхәаԥҵәара
змаӡамыз агәырӷьара ирҭауан. Аха уи игәырӷьара аҵкыс
излахьысҳаз егьыҟамызт урҭ рзы имаз арыцҳашьарагьы.
Иасааира иааигәахон ала аҵарбжьы. Даур
хәыҷы ажьа аԥсы еиқәирхар
иҭахын.
– Ҵас, ҵас, ҵас... Ципа, ципа... Пу, пу, пу... – цыгәҵас, лаҵас,
иидыруаз зегьрыла, иԥышә хәыҷқәа ҭырқәацәааны, аԥхьара
далагеит. Уи ацәажәара даналага, аҵысгьы ндәылԥраан ицеит. Ажьа ацәа иҭаӡыӡоит. Аблақәа шанханы Даур ихәаԥшуеит.
Аҩнашьҭахьҵәҟьа, иааигәаӡаны ала аҵарбжьы гахт. Ажьа шәаны
иааҭрысит. Иааҳәын, ганха аанда инкылҟьан, аҽкаршәны арха
инықәлеит. Алагьы уи гәанаҭан, иҵаруа инашьҭалт.
Ажьа ашәарҭа иҭагылоуп! Нас ишԥаҟаиҵари Даур?! Абар ала
нахьӡар, ила шааԥшуа еимыжәжәа инканажьуеит, ма ашәарыцаҩ
ихы цаҳәцаҳә ашәара иареиџьхьоу агәы аисра иаҟәнахуеит.
– Аԥсы еиқәырхатәуп, хымԥада аԥсы еиқәырхатәуп! –
Даур ашә шаркыз ихашҭны уахь днеихеит, аха ашә ауизаартыхуаз. Зназы дгьежь-гьежьуа ауада дааҩнахеит ахәыҷы.
Нас дыкәлаауа ахышәваз днықәԥалан, адәахьы дыԥарцы
иҽыназикит. Усҟан ауп ианигәалашәа Даур ҵаҟатәи маҭәа
заҵәла дшыҟаз. Ашырҳәа ишьҭахьҟа даахынҳәын адашьма
днықәԥалт. Иризинатә магәқәа наишьиҵан, иааиԥыхьашәаз
акы неишәҵаны, дырҩегьых ахышәваз днықәԥалан дыкәкәаӡа
ҵаҟа дыԥеит. Даур дахьынкаԥаз дықәҟьан, мгәацәрҳәазала
асы днылаҳаит. Дахьыԥаз рацәак иҳаракымызт аҟнытә,
агәхьаа мкыкәа дҩагылан, дахькаҳауеи дахьгылои еиҟараны,
дышзахәоз ажьа ашьҭа инхыршәланы ԥхьаҟа деихеит.
Ашәарыцаҩ иԥсы ӡаны, ахәы иқәгылаз ара ду давагыланы
дыԥшуан. Уи дахьынаԥшуаз ибауан ажьа арха иқәыршәны,
ахы иара иқәкны ишааиуаз. Ишәақьгьы харшаланы инацәа
наҵеикын, иаԥхьаҟа иааиеигеит. Ала, абылра иалахаз амаҭ
еиԥш, абжьы ҵәыҵәӡа ишгац игауан. Есааирагьы ажьа иазааигәахон.
Ажьа акәара инҭҟьан, ашәарыцаҩ иаԥхьаҵәҟьа
адыхҳәа амарда инаҿаԥалт. Уи ахьышәҭҳәа ишьамхы нарсны,
ишәақь ааигәыдирсылт. Иарма бла ныхҩаны, ашәақь агәыцә
днықәԥшит. Аха ила акәымзар акгьы ақәыԥшыга иадимбалт.
Ала гьежьгьежьуа зны иҵаруа, зны ибӷьаҭуа, амарда ашьапы
иаадхалт.
– Адгьыл илбаанадама ажәеиԥшьаа ирблааит, – ааигәахәт
ашәарыцаҩ. Нас ала еиҭашԥаҵнамырҟьари иҳәан, ԥыҭрак
иҽааникылт. Наҟ арха иқәибаҳәа, асы иаханы, иаауан егьырҭ
ашәарыцаҩцәагьы.
– Узтәыда уара? – днаҵааит ашәарыцаҩцәа руаӡәы, Даур данаарыдгыла.
– Нанеи бабеи, – нараҭеикит Даур, иԥсы игәы икылаханы,
иӡамҩақәа аҵәахаҳа еиԥш иҟаԥшьӡа дахьгылаз.
– Узышьҭоузеи арахь, ахьҭа зеиԥшроу умбаӡои? – иҳәеит
ашәарыцаҩ, нас дааикәҟьашан, асы ԥуа, иццакы-цакуа иааиуаз
иҩызцәа руаӡәы ажыга ааигаразы инаидиҵеит.
– Ажьа гәнаҳами, изышәшьуазеи?.. – дааӷьаҵәыӷьаҵәит
ахәыҷы, зшәақь агәҭа кны ажьа ахьҭалаз аҭыҩрахь зҿыназхаз
ашәарыцаҩ днеихьынҳалан.
– Иаҳшьуа абаҟоу, уҷкәына мышхааит, абгаҭыҩра иҭалаз
ажьа ҳара иҳазҭауада, – ашәарыцаҩ Даур дааигәыдирӷәӷәалт.
– Ееи, нан лыҷкәын хәыҷы, баша уааԥсеит сгәахәуеит, ужьа
абаҩқәа уажәшьҭа абгахәыҷы ихнарҟәҿаахьеит, уи абгаҭыҩра
иҭалт умбои, – иҳәан, аҟырҟырҳәа дааччеит ашәарыцацәа руаӡәы.
Даур дызхьынҳаланы иикыз даауишьҭын, иччауаз ишҟа
ашырҳәа днаԥшит. Ихашьшьы ихаз ихылԥа ду, акәаԥ еиқәаҵәақәа
реиԥш иаҵагьежьуаз иблақәа алаӷырӡқәа нарымшәшәан,
икәыруа иӡамҩа инаҿалеит.
– Уи баша иҳәауеит, умҵәуан, дад, ажьеи абгахәыҷи уажәшьҭа
еиҩызцәеибатәхьеит... – ашәарыцаҩцәа реиҳабы Даур иблақәа
ирҭажьыз ихылԥа ӷаӷа ду ааирҽеиит. Нас ажыга аазгаз иахьижшаз неиирбеит. Уи ажра даналага ашәарыцаҩцәа рҽырхианы
аҭыҩра иакәшан иаагылт.
Аԥсра абла ихыԥшылоз ажьа уажәтәиала абгаҭыҩрагьы иаразы имгәарҭан. Уи ахьымҩахыҵыз аԥшәма ыҟамзар, зыԥсы
ҭоу зегьы реиԥш разҟы хәыҷык амазаап. Аха аԥшәмеи иареи
еиниазар, усҟан ԥеиԥш цәгьа аман, «бзиала сашьцәа ажьақәа,
ашәареи аӡыӡареи рыда разҟы змаӡам» аҳәароуп.
Аҵабыргазы, ажьа разҟыдазаап. Аҭыҩра абжарак ааиҩнашахьан,
алашьцара иалҵәраа акәиц блақәа ҩба наҿаҷҷеит.
Ажьагьы ҽыџьбараҵас адгьыл цәыҳәҳәаны иаангылт, аҽреиџьны
ашьҭахьтәи ашьапқәа инарықәҭәеит. Абла ҟәбар гәыраз дуқәа
алашара рзымычҳазшәа, рцәа иҩҭаҳәын инхнаҩеит.
Абгахәыҷгьы аҿыҵа аӡы ҟәандаӡа иныҵалт. Уи ажьа хнахыр
аҭахызшәа абла гызмалқәа рыла иаалацәҟәыст... Нас ишьҭаианы,
иҵхәаршәшәо аҿаанахеит. Абар, «абылра иацәшәаны аӡыршы
иахьҭаԥалаз» ажьа рыцҳа. Аха уи аамҭазы изҭаз аҭыҩра ааҵысит.
Аҭӡамцқәагьы нкыдыҷҷан рыҩбагьы рыбжьара иныбжьаԥсеит.
Ажьеи абгахәыҷи рыбаҩқәа
изнымкәа ахьхьаҳәа рцәа иҭазԥсахьаз
ауаҩы ибжьы хыхьтә илбааҩуан.
Абгахәыҷы аҵыхәа агәыҵарҽыланы, ашьҭахьҟа инаҳәазеит.
Уажәраанӡа икамкамуаз аблақәа ҟәысҟәысуа, акәакь инкҿатәеит.
Ажьа усгьы уажәы-уашьҭан ҳәа аԥсра иазыԥшын. Уи
есааира аҽреиџьуа мацара, ампылк иаҟарахеит.
Абгахәыҷы аҭыҩра қьаад бӷьыцк еиԥш иҵаӷахеит. Адгьыл
ахьҵысуаз анышә кыдҩрны, аҭыҩра есааира еиманаԥсон. Ашәарыцаҩ
ишилшауаз идәықәиҵаз ажыга, аҭыҩра хнашәан,
агәгәаҳәа
инеилаҳаит. Иақәырццакны аҵықь-аҵықьҳәа ахысбжьқәа геит.
– Удырҩатә еиӷьхааит, дад! – ашәарыцаҩцәа реиҳабы с-раҵәак
шьҭыхны абгахәыҷы ахы хьыхәхәа икны иаахәыҵызгаз
инеигәыдиҵеит. Убри инақәырццакны ашәарыцаҩцәа
ҩыџьа ажьа
алымҳақәа хырҟәҿааны, аҟәада ахьшьы аҭыҩра иааҭыргеит.
– Изышәшьи, игәнаҳамзи, – дӷазыӷазуа, ажьа згәыдкыланы
изкыз днарыдыххылт Даур.
– Уи акымзарак амыхьӡеит, дад, ажыга алымҳақәа хнаҵәҵәазар,
иҿаҳҳәар ирласны ибзиахоит. Уаала шәыҩныҟа,
ужьа уцызгоит, – иҳәан, ашәарыцаҩцәа реиҳабы Даур диманы
аҩныҟа иҿынеихеит.
Уи аҽны асааҭ уажәы-уажә сшахәаԥшуаз сыблақәа кьаҳәхеит.
Аусура сгәы сзақәкуамызт, сеилшаауа, сыԥсы ауада
иҩнамӡауа,
сымаха-шьаха хьанҭаӡа акәын сшыҟаз. Сыздыруам руа изхараз: ауха ҳаидыԥхашьалашәа иаажәыз аҩы акәу, иаалырҟьаны
иҟалаз ашоура акәу. Ажәакала аусура снахәаԥшны саанхауамызт. Ҳашҭа иқәгылоу араҵла ду ашәшьыреи сан рыцҳа
лдулаԥи амхалдыз еиԥш аҩныҟа исыхауан, аха уажәыраанӡа
сааҭк ашьҭахь иаанымгылаӡоз, сааҭк ала ҩ-сааҭк ҟазҵауаз
сгәыргәыл-сааҭ дугьы уи аҽны ахыцқәа аҭыџь рыцрарҳәазшәа
акәын ишныҟәауаз.
Ус, астол схы ықәжьны, алашара зҿадырԥхаз ача еиԥш
сыблақәа ҟәысҟәысуа сыштәаз асааҭгьы хәба ҟалеит. Нас
сҩагылан ашә наркны, абарҵа сыбжьалан сҿыҩасхеит.
Аҩсҭаацәа сырфахьан акәымзар иабасҭахыз, сыблақәа
цәыҵырԥшшәа алаҳәарақәа рӷәы ашҟа снаԥшит. Уаҟа абыржәыҵәҟьа
ишынкыдырҵаз удырратәы ачарнила ахьхәхәа
лаҳәарак ҩны икыдуп. Уи иаҳәауан асааҭ хәба рышьҭахь
аизара шыҟалауаз, хымԥада зегь уахь имнеир ада ԥсыхәа шыҟамыз.
Иҟасҵара сзымдыруа слакҩакуа абарҵа сааҵахеит. Снаԥшы-ааԥшын уаҩ данызымба, сшьамхы сҽасыргап
сгәахәын, сааҳәны
аддыҳәа амардуан саҿаланы сҿыласхеит.
– Ладикәа, Ладикәа сымҳәеи! – аӡәы ибжьы ҿацаӡа
иласхьигӡеит. Адыхҳәа саагылан сҩаԥшызар, Заабеҭ, аҟәараан
ршәага ацәаҳа еиԥш дӷаӷаӡа, ибласаркьақәа хыхьла дырхыԥшны
дсыхәаԥшуа дгылан. «Саҿашәеит», – аасгәахәт.
– Уара успортсмен бзиоуп, аха иудыруазааит ҳаргьы ҳшыснаиперцәоу, – аџықә-џықәҳәа игәарԥхаҵәҟьаны дыччеит уи. –
Даҽа жәа-минуҭк рышьҭахь аизара ҳалагауеит, – иҳәан, еимаа
ҿыцқәа аҿыж-ҿыж рхыргауа абарҵа дыбжьаланы дцеит.
Сыбӷа иааҵсит, аха искзи, сымгәагьы, «сухамшҭааит дад,
сыԥшәма», – аҳәауазшәа иаауарчарт. Ссааҭ снахәаԥшын,
иԥырны аусура иалагахьан, сџьыба сынҭаԥшит, аха рацәак
иснаҭаз
егьыҟам, усгьы иаха сԥарақәа «атрышә иасырсхьан».
Аизара иалгаанӡа исызхаша ԥсымышьҭыгак рыласфап
сгәахәын,
уа ааигәа иҟаз акакалкырҭа-автомат сныҵаххит.
Аихатәы шьапқәа ирхакьакьа игылаз амармалташь стол
хьшәашәақәа ирыдгыланы, рыҟәрышька мгәлыҿқәа неидыкшалауа ауараш ажәра иаҿын ауаа.
Саргьы сыҟәрышьқәа акакала автомат ианнахәласыԥса,
аԥшәма лыжәхьа бзиа шылхамшьарыз исхашьан, агәаҽаҳәа
ауараш сзаанашьҭит. Ашәах хаччыла, еилашуа саннахәаԥш, азныказ сԥышә наҵасыршьшьыр цәгьа изымбазт, аха хыжә_лак
аазгар ҭынч изжәып сгәахәын, наскьашәа иҭацәны иҟаз астол
инықәыргыланы, адырҩегьых автомат ашҟа сҿынасхеит.
Ахыжәла сыманы санааи, сыҟәрышька ҭарцәны, ашәах кыдтатала астол иқәгылан. Азныказ изықәсыргылаз астол сақәымшәаз
џьышьа снаԥшы-ааԥшит, аха уаҳа умԥсит.
– Иҭабуп арԥыс, сгәы ахәша кыдуҵеит, – иҳәеит наҟтәирахь
сыстол иадгылаз ауаҩ бырг. Уи ибаӷьԥаҵа иалыкәкәаны илеиуаз
ауараш цәыкәбарқәа каҭәар ҳәа дшәан, ибз рхьыгӡаны ашыҩшыҩҳәа рырбзара даҿын. Нарцә ицаны, иҵаакәкәала
иҟаз
иблақәа, ацәаӷәарсҭа еиԥш еивҵаԥсаны ирхьынҳалан
иԥахә-ԥахәӡа иҟаз илацәақәа.
– Угәы сызнымхан, уара аԥара рацәаны измоу аӡәы уакәхап,
ауараш акәым, иуҭаххар ауаткагьы аахәаны иужәып, – амра
ицәыршәлоу акәалаа еиԥш есааира аҩара иаҿыз ибз иҿы
иҭарбылгьауа, сижьарц даҿын уи. – Анцәагьы дыҟам ауаагьы каҷбеихеит, – даазазан астол ахы днамҵасны иааникылт.
– Анцәа дыҟазар игазго иҭажьу абри амшын ду рыжәтәны
иҟаиҵауан, аха уигьы дыҟам. Ауаҩу?! Ауаҩгьы уажәшьҭа сгәы
ихшәеит. Аа иашоуп, ачынқәа цаӷьцаӷьуа ужәҩахыр иқәзар,
унапы ахьдәықәуҵалак аԥара ааугауа уҟазар, усҟан уи, адгьыл
аҟынӡа ихы ларгӡаны ауп дышуеихырхәауа. Мап, сара ус сыҟазар
дысҭахӡам ауаҩы. Абыржәоуп данысҭаху, абыржәы...
– сыблақәа
ааихмырсыӷьӡакәа сышихәаԥшуаз ангәеиҭа, иҽаанкыланы
днасҿаԥшит. Ԥышәырччакгьы аҽрыцҳатәӡаны ихы-иҿы инықәлан,
аспирт иӡааршәылоу акәац аӡа аԥштәы змаз илакыҵа ацәа канӡа
хьынҳалақәа ҭрыс-ҭрысуа аҵысра иалагеит, иқыџьқыџьуан астол
иалаԥсны изкыз инапқәа.
– Сара сашәахә ҳәаны иалгахьеит, сахьаныз асиа рҵәаӷәеит,
– ихы-иҿы иқәыз аԥышәырчча сапын шәахҵас инықәбан,
иблақәа агәкаҳара аархыжжылт. – Иҟан аамҭакы, исывсуаз
рхылԥақәа рыхкәыцәаа исеихырхәаны аԥсшәа ансарҳәауаз,
скырҭа рибамҭауа, иреиӷьны ихиоу астол санахадыртәауаз, аха
урҭ зегьы ԥрит, ицеит, – иқыџь-қыџьуаз инапқәа неихьишьит уи.
– Ицеит, сцәа-ԥхҭы сыбаҩқәа нылаҳәаны сыԥсы иазынрыжьит.
Абарҭ иубауа сшьапқәа, – иҳәан уи, ихы ларҟәны иуаҭәақәа
абақ-абақ аарыхиргеит.
«Ихҵәоумашь, ҭынхада», – аасгәахәын саргьы схы астол
инхырҳәҳәаны снарзыԥшит. Аха урҭ аҽы-нади ашьапқәа реиԥш
идых-дыхӡа иҵагылан.
– Макьана акрыфарҭеи-акрыфарҭеи рыбжьара снарга-ааргаратәы
иҟоуп. Ус сҳәеит ҳәа ауаа зегьы рыламыс цам макьана,
иҟоуп абри уара уеиԥш агәыразқәа. Урҭ санырбалак:
– Еи, афицер Игнат, уааишь, – ҳәа, сбара еигәырӷьаны
астол ахь исыԥхьауеит. Саргьы ачеиџьыка бзиа избауа уаҩуп,
снырхагылауеит. Исызҭарҭәауеит акы, ҩба, умбои урҭгьы
шаҟа рқьаф ҟарҵахьоу аҟара, исызҭарҭәауеит аҩы, ауатка,
зны-зынлагьы акониак... Ушақәшәауа еиԥш. Капитон иеиԥш
зџьыба ҭамцәӡауа ауаҩ гәыраз уиниар, усҟан қьафуроуп,
аҵәца ҵаӷа ду алоуп акониак шуиркуа, хыжәласгьы иҟаԥшьӡа
иӡны иҟоу кәтык амаха узациҵауеит. Капитон дхаҵоуп иазууазеи, ачеиџьыка имоуп, ачеиџьыка... Капитон дузымдыруазар
акәхап уара?! – маҷк аԥагьара ихы-иҿы иаақәҵаны,
иблақәа
цәыҵырԥшшәа даасзыԥшит Игнат. Саргьы иҟасҵара сзымдыруа
схы аасырҵысит.
– Еи, арԥыс, уи дузымдыруазар мгәарҭа уҟоуп, мгәарҭа. Аҽуаҩ
дзакәшауам Капитон еиҳабыс дызмоу ашьҭаҵарҭа, апринц
ихаҭагьы изгыламызт уи изгылоу аҩны еиԥш... Шәеибасырдырп,
асааҭ фба рзы унеи аресторан «Ачеиџьыка
« ашҟа. Аҩбатәи аетаж, аладахьтәи аган аҟны ауп иара тәарҭас иахьимоу...
Игнат асааҭ аӡбахә аниҳәа, аҭҳарцәҳәа саалҟьан ссааҭ
сназыԥшит, аамҭа акыр инеихьан. Аӡыша сынҵәон. Сџьыба снапы нҭасыргьежьын иааизсыршәшәаз аҟәрышьқәа сыманы автомат ашҟа снеихоны, Игнат астол даахыкәшан, иҽрыцҳатәӡаны
дқьақьо саԥхьа даагылеит:
– Ашкәакәа, шә-грамм заҵәык, нарцә гатәуп, уи азы уара иухьуа егьыҟам, шьыжьымҭан аахыс уарашымзар акгьы сҿахьы иаазымгацт, – иҽырӷаӷаны, акарла-қәыц еиԥш днасышьклаҳәит Игнат.
Иҟасҵахуаз, сзицәцозар сгәахәын саабалыбаҭеит саргьы...
– Игнат, Игнат сымҳәеи! – лыбжьы ҿацаӡа инаиқәлырган,
ахьшәҭҳәа ҳара ҳашҟа лҿаалхеит аԥссаҩ.
– Ыҳ, алаҳәа бҿаҟырааит сабагәабҭеи уажәы, – ибжьы
ныҵакшәа даагәрымын, акы ҟазымҵаӡаз аӡә иеиԥш днаскьан,
иҽеиқәрԥшьыхаа аҭӡамц днадгылеит Игнат.
– Удәылҵ уажәыҵәҟьа, удәылҵ, аламыс зцәыӡыз, еиҟәнажәаша!
– ацәҳара даҿын аԥҳәыс.
– Бысҟәаҵ, бара, аҳәа ԥышәмыцқьа, акаҳԥы! – Игнати аԥссаҩи
ахьеибарххауаз рбыжьқәа саҳауан автомат сахьадгылаз.
– Удәылҵ сымҳәеи, удәылҵ! – аԥссаҩ есааира дидаапкылауан. Чанахкгьы налымпыҵҟьан аӷьеҩҳәа адашьма инанҟьан иуадышххыраха ицеит. Наск лыбжьы нҭылцаӡеит.
– Биҟәаҵ, иараби, ауаҩы акрыфаха иҭ! – рҳәан џьоукгьы
рҽынрыларгалт.
– Дуҟәаҵуа дыҟоума ари акаҳԥы, акаҷбеи. Ламыс змоу ауаа
исырҭауа схәы сҿы иҭыхны илгарц дахьаҿу жәымбауеи, –
адгылацәа аниоу ишилшауаз дбыбит Игнатгьы.
«Сара ауараш исыржәт, џьоук ахыжәла ирҭазаап», – сгәахәын,
саргьы сҟәрышька рҭәны исыма сыфатә зықәгылаз астол ашҟа
сҿаасхеит.
– Иҭабуп арԥыс, ухәи-уҿи еигымхааит, «Ачеиџьыка» аҟынӡа
снанагап уи, ахәымҽхан уахь унеи, Капитони уареи шәеибасырдыруеит,
– астол аҟны сааӡаанӡа инапы ҟьаны салам сыҭо
ашәахь деихеит Игнат.
Астол саахагылеит, аха схәы зныз ачанахгьы ацгәы абыз
аннашьылазшәа ицқьакәакәараӡа сҟәрышька иавагылан.
«Унҵәозма акы уннахааит», – аасгәахәын, ԥыҭрак сшанханы сааҭгылеит. Нас маҷк сааԥышәырччан, сыҟәрышька ықәмыргылаӡакәа
иаасҿаскын иааҭасырцәит.
– Аԥхамшьа, ламыс имандаз ари иԥҳәыси ахь иаҩызоу
ихәыҷқәеи дԥызжәаша арыжәтә иахҭниҵауазма. Дышьтәуп,
дыкнаҳаны дышьтәуп, аԥсцәа ирымгаз, – амаҵурҭахьтә, ахәхәа-аӷьӷьаҳәа зыбжьы гауаз ачанахқәа ирылҩны иааҩуан
аԥссаҩ лыбжьы.
Аҵх агәҭа ааҩнашахьан. Ахәылԥазы имыццакӡакәа иналагаз асы аԥсабара шьыршьафк пашәӡа инықәнаршәызшәа
ихнаҟьеит. Иара уажәыгьы еихьымӡа-еиԥымӡауа илеиуаз асы
быбышӡа ԥшьаала ишьҭалауан. Ашьыршьаф ҵаӷагьы ихамы
шкәакәа гәыршышганы есааира аԥсабара иашәылауан.
Иҭаҳәахаа ацәа иалаз Лашԥсы ақыҭа зны-зынла идагәаӡа
иналыҩуан агаҿахьтә иааҩуаз адәыӷба аҵәаабжьы. Ицәҳәны
иҟаз аҵиаа хаха-чахақәа анаара ирылубаауаз аҩнқәагьы ишгылаз рылацәақәа неиқәырԥсазшәа, рхылԥа шкәакәақәа рылахь иҭаршьшьы, рлакыҵақәа ҭарлашьцаны игылан.
Абас, иҟәиҭ-ҟәиҭӡа амҩаду нымҩахыҵ ашҭа ԥшӡа иқәгылоуп
Грышьа иҩнқәа. Еикәаҵәиуа акәасқьа иахылҵны инеиуаз алҩа асы цырақәа нахәлаԥсо, икахәхәа ажәҩан иазцон.
Абри акәасқьа ауадақәа руак аҟны дышьҭоуп Грышьа иԥҳәыс
Марица. Еихәылшаауа ауаџьаҟ иҭоу амца здыԥхалауа
лӡамҩа
ҭҭәаақәа аҵәахаҳа еиԥш иҟаԥшь-ҟаԥшьӡа иҟоуп. Ашоура дакызаап, лӡара ҩахыс ахыза лықәхны, лнаргәыҵ ҟәымшәышәқәа
наҟ-ааҟ лхы иаҵаҵаны дышьҭоуп лгәы харшала. Аӡәы ибар ҳәа
ишәозшәа, акәасқьа аҽавак, еицаҟьаӡа игылоуп Грышьа иабду
иҷкәын изиргылаз аҩны хәыҷы. Мап, рацәак гәырӷьашьҭыбжьы
дәылымҩыцт абри аҩны:
«Аҵеимш диит, аҵеимш!» – хәынтә аҳәса рыбжьы ҩныҩхьан
уи, хәынтә аҵықь-аҵықьҳәа ақыҭа иналыҩхьан ашәақь абжьы.
Аха иабаҟоу урҭ цқьа еиқәтәаанӡа арҵәаа ааҩныҩуан
абри аҩны, асаби днеиқәкны днықәырҵауан ан лшьапаны.
– Шәанаџьалбеит шәахыҵны шәца, адгьыл шәаабуам
шәымбаӡои, – ирабжьауан урҭ зҭахыз. Аха Грышьа иаб
Шьмаҭ рыцҳа иԥсы изықәгауамызт абра, иан Мадинагьы
илҭахыҵәҟьамызт лыхшара рыбаҩқәа абаҳча иныҵаԥсаны
дцар. Грышьа имчыбжь цқьа имҵыцызт Шьмаҭ иԥсҭазаара
даналҵуаз. Уи ашьҭахь Мадина илзаанхаз лыҷкәын заҵәы длыманы уа дагьаанхаӡеит.
Уажәы уи аҩн хәыҷы гылоуп иҩнԥсаахьоу аџьабошәа
иҟәиҭӡа, ахәда акәаҽ. Зхы ааидкыланы азхаз аҿы ишьҭоу
акәасҭха ӡылаҵәақәа ҿыцәааижьҭеи акрааҵуеит. Иара убас
аҿыцәаара иаҿуп, раԥхьаӡа абраҟа амца ахы ааихәлазкыз,
шәынтә лаӷырӡыла ирцәаны, шәынтә гәыԥсычҳала даҭәҳәаны
еибазыркхьаз ан аҵыхәантәи лыҵх.
– Оо нан, Грышьа, аӡы сыҭ, уан дукәыхшоуп, аӡы... дҿажәкуеит
иумухша уан, – игауеит Мадина лыбжьы.
– Атамада ухаҵкы сцеит, уаҵәцақәа ужәуазар ижә, аӡба
ҳауркит, аӡба, – ацалаҟьа-рбаӷь еиԥш игәышԥы ҭарсҳакьаны
аишәа алаӡарахьтә ибжьы ааҩуеит Грышьа.
Грышьа уаха қьафура имоуп: игәыла Махаз имаҳә дааишьҭит,
иҩқәа иреиӷьыз хитит, алеи ачыси еиҩысуеит, адәахьы асы
аҳәатаҳәа алеира иаҿуп. Иҩныҟа? Уи ианагь иҩны игәы
азҭынчуп.
– Думухааит уан, аиарҭа ԥха улганы уаалгама... аа, нан, аҵәца
саԥхьа иахьықәгылоу, аԥҳал адулаԥ иавагылоуп. Оҳ гәышьа,
деиқәурхеит кәырбанс иузыҟалаша уан.
– Бхаҵкы ицаша Грышьа, ианаамҭаҵәҟьаз иԥсы бахьӡеит,
аҵәцақәа рықәыргыларҭа ҟашәҵа, аҵәцақәа, – аҩынаҳаҩы
еидыҳәҳәала иаалгауаз аҵәцақәа аалымихын иаԥхьа инықәиргылт
Грышьа.
Грышьа ихы-иҿы есааира иҟаԥшьхауан, иажәа рацәахауан.
Иан есааира дцәышхауан, лажәа лҿабауан.
– Нан, Грышьа, маҷк схы сацәшәауеит, хьымӡӷык усыргар
ҳәа сшәоит, хара улцәымцан, акыр ухьшазар ишьҭыхны зымҩа
иқәлауа уан, – Мадина дҭанагалеит, атәымажәа лҳәауеит.
– Ҳара аӡы ҳҭахысуам, атамада ухаҵкы сцеит, ицәгьаны
иаҳҳәа, ибзианы иаҳҳәа ныҳәаҿақәак ҳрыхныҳәауеит, уааҳзыӡырҩыр
сҭахуп, – ауаа ршыкьыбжь иалҵәраа иҷахьаӡа
Грышьа ибжьы гауеит. Аха ааԥынтәи аӡхыҵра уҽагәыджьыланы
иузынкылауазар инукылауеит амца иахакнаҳаушәа
агәараҳәа аилашра иаҿу ачара.
– Ҭемыр ухаҵкы сцеит, Шьмаҭ, Махаз, ишәыхьи уара, аҵәцақәа
рыжәха ҳашәҭар... – ишилшауа, аҳәҳәара даҿуп Грышьа. Аха ауардын ҿыжуеит ҳәа иаҵаҳәоу ауаагылахуа, акеҩҳәа аҵәцақәа
еинҟьауеит, ашәаҳәабжьы, агәырӷьабжьы есааира ирацәахоит.
Нас ишԥа, агәырӷьара имоуп Махаз уаха, дицгәырӷьауеит
игәыла Грышьагьы.
– Уан думухааит, ахьҭа уасыргеит... сҿы бауеит, сҿы... аа,
абар аҵәца саԥхьа иахьықәгылоу, аԥҳал абна адулаԥ иавагылоуп... Иҳ гәышьа, лыԥсы еиқәурхеит, кәырбанс иузыҟалаша
уан.
Грышьа иаҵәцақәа ҭарцәны инықәиргылеит. Аха изҭеиҭәауаз
хыхәхәо иҭәызаап, ихәцә иҩыҵаҵәан, иҿыҵагьы аӡы ҟәандаӡа
иналыжжит, часак иԥышә инадигәалан, ихаԥыцқәа еихарӷәӷәа
днатәеит. Ибз аҟәаҟәа ԥҵәеит, истолгьы ааҟәараҟәанҽеит.
– Нан, нан, умцан, нан Грышьа... Аа уҭаҳаит... – дыҩныҵәааит
Мадина. Даақыџь-қыџьын инеиҵылхт ихьшәашәахьаз лшьапқәа.
Грышьагьы ицламҳәа иаҵаргәаз инапы наҵҟьан, аҭыџь еиԥш
ихагылаз ихы шлеиуаз асызбал зныз ачанах иланаҳалт.
– Ожәшьҭа ҳҭынчуп, – рҳәеит Грышьа иааигәара итәақәаз.
– Ҳаи, аф зысша, дызҭаҟаауаз слымҳақәа руак ирдагәеит, –
нациҵеит Грышьа иарӷьарахь ала иватәаз ауаҩаԥшь хәҵыш.
«Уи аҭакәажә далганы дыҟазар сҭынчын. Нас иареи сареи
ҳакәын, ишаҳҭаху ҳаҟазаарын. Аха иалаухи аԥсцәаҳа дихашҭит»,
– цәымҭак ҟаҵаны иааԥшыз Марица, ауаџьаҟ ахь лҿы рханы
дахьышьҭаз абас ахәыцра даҿын.
– Макьана лшьапы днанага-аанагауеит, аха лиарҭа дзаӷрымҵуа
дааӷрахар, душьыр дузымшьуа, арахь аԥсцәаҳагьы
дхәымгашьаны димгауа даасыдхалар?! Дида, дида уаанӡа
Анцәа ҳнеимышьҭроуп ларгьы саргьы, – абас аҭаца ланхәа
дышлызхәыцуаз ацәа даамҵарсны дагеит.
Арҵәаа-арҵәааҳәа игаз аҳәҳәабжь ашәыб зхьыншьшьыла
игылаз ақыҭа иаразнак иааимнадеит.
– Ҳаи иҟалазеи, иабагои? – ахацәа ааилыҩҩит.
– Диида, аӡын-жәҩанха иаланҵәада, – аҳәсақәа неибарст.
Иҟалаз арыцҳара ҳаргьы иаабароуп рҳәауазшәа, асы
хьанҭа ирхәаны имаз амахәқәа ԥҟьаны рҽеиҵырхт. Аҳәҳәабжь
шгац игауан, уи зны иҵарыхәҵәаӡа иааигәаны ишуаҳауа, нас
идагәаӡа ихараны игауа иалагауан. Ажәлар еивасны аҳәҳәабжь
ахьгауаз ашҟа идәықәлеит. Грышьагьы дҿыхан деишькласуа
ицоз днарышьҭалт.
– Ҳаи, сыԥсындаз, Мадина рыцҳа, – адыхҳәа даангылеит
раԥхьа инеиуаз арԥыс грышьараа ргәашә даннылагыла. Марица амаҵурҭа ддәылҵуа-дыҩнало аҳәҳәара даҿын. Арԥысгьы
ихылԥа наҟ зымҩа асы иныларшәны агәақьҳәа игәы дасуа ашҭа
дынҭалт.
Ԥсрак аҟны уаҩы ишибац еиԥш ҳәҳәарахеит, ҟаарахеит.
Абжьқәа ирылыҩны игон Грышьа иуубжьы, зегь реиҳа инапы
еиҵыхны дҭасуан уи игәы, икыдихуан ихахәыцқәа, илаӷырӡ
акәзар ҩарҵас иҿыкьаса илеиуан. Аха иабаҟоу, Мадина лыҷкәын
игәы шылзыбылуаз лымбаӡакәа лынарцәмҩа дықәлеит.
Уажәы ижжаӡа ашьха иҩавшәаз амра ашәахәақәа уаҳа
ддырԥхараҳа, ддырԥхараны иҟам лыҷкәын иажәа хаақәа. Лыԥсы
анҭазгьы дынцәыҵаххуа дықәын адәы, уажәгьы дхьаԥиӡа
ацәарҭаӷәы дахьықәу, лыҷкәын изы илылымшаз гәалас илымоушәа
аҽрыцҳатәны иҟоуп шәкыҷырак зылдоу лхы-лҿы.
Грышьа игәы дҭасуеит, – сан рыцҳа, санак зымбаӡакәа зымҩа
иқәлаз сан, – дыӷзы-ӷызуеит, дырзынкылом, алаӷырӡ иҽаиргеит.
Аха иан уажәшьҭа акгьы лаҳауам.
Уи лыҷкәын иҟнытә дзышьцылаз, илаҳауаз: «Бҿы еихакы,
бҿы... ҳаи аҩны быҩныӡааит, ҳгәы шԥаԥыбҵәеи... Уи бара бус
алам, сара избап...» – абас еиԥш иҟаз ажәақәа ракәын. Уажәшьҭа
урҭгьы лаҳауам, егьырҭгьы.
Угәы сызнымхан аԥхьаҩ: Мадина дҭынчхеит.
Мадина сааҭк иадамхаргьы дызҵамиацыз, лыҷкәын инапала иргылаз ақьырмыт кәасқьа ашҟа дышьҭкәыцәаа дхаргалеит,
аихатәы каруаҭқәа иреиӷьыз дықәырҵеит, лҭаца
напымыӡәӡәа
илымкуаз лбырфын шьыршьафқәа лыҵадыршәт,
илықәдыршәт.
Марица деимацәыххаа, лнапқәа лгәыҵаԥсаны
дылхатәан,
лыҷкәын ибла ахьҭоу умбауа ашәы иҽарганы ашҭа дықәгылан.
Мадина илхылгахьаз лгәаҟрақәа,
лџьабаақәа, лчеиџьыка
здыруаз ауаа ргәы далсны дырҵәуон, алаӷырӡ ҟәандақәа
лықәрыԥсауан.
Ахымш рзыҳәа шьыжьымҭан, адырҩегьых агәылацәа анааиза, Грышьа иаб иашьа Ҳабыџьи, ақыҭаҟны ацәгьа-абзиа зегьы
знапы иҵызхуаз Мықә Иасыфи Грышьа иааидгылт.
– Дад Грышьа, уан Мадина лыхараҭ бзиахааит, ԥҳәыс
бзиак лакәын, – иажәа дналагт Иасыф, илабашьа аҽыҩҳәа
иныҵакша ҿыцха дыԥшуа дахьгылаз, – аха зегьы иаҳзеиԥшу
аџьал даҳцәагеит, иҟаҳҵарызеи, ҳнапы
акгьы аным. Уара умацара уакәым, уи лџьабаа зегьы иҳадуп, зегьы ҳзы дааԥсахьан,
лчеиџьыка лнапы иқәыргыланы агәашә дшылагылаз
лынарцәмҩа днықәлеит, уахь акрыҟазар Анцәа ҳаицәумырӡын,
– Иасыф ичавра иџьыба иааҭиган иԥаҵа иалкәкәаны илеиуаз илаӷырӡ ааирыцқьеит. Ҳабыџьгьы илаӷырӡ изнымкылазт,
ихҭырԥа наҟ аҳәынҵәа инылажьны игәы дааҭасуа, дқьызқьызуа
амардуан дҩаҿалт.
– Снан, снан, снанаа... – хаарак аҵаӡамкәа асоф ахьынтә
иааҩуан Марица лмыткәма-бжьы. Грышьа дшабаны, деиқәԥсы
дгылан.
– Аиныхра ду уҽазукит, – иажәа деиҭаналагеит Иасыф,
– дааиаанӡа умнеиааит, акгьы уамеигӡеит, рхаҵкы сцеит,
ҳазлоугьы ацәымаашьакәа еиҿыркааит: ача, аҟәыд, аҩы, иара
убри амакаронаҵәҟьагьы ишысҭахӡамыз иаарган, абна иашьыкла игылоуп.
– Иааргазааит, уаҳа илымоузеи снан рыцҳа, снана, – ирхханы илкыз лчавра еиқәаҵәа аалҿшьуа даарыдгылт Марица.
– Бымҵәуан дад, бымҵәуан, лыԥсы ахьынӡаҭаз блывагьежьуа блышьҭан, дааиаанӡа бымнеиааит, – ибла гызмалқәа лара
илыхәамырԥшӡакәа зымҩа дыԥшуа ҿааиҭит Иасыф.
– Аа, исҳәарц исҭаху, арахь зегь хиоуп. Амала абри аҭоубыҭ
азы ҳнеицәажәар сҭахын, ара иҟаҳҵауоу, ма егьирахь акыр
шәгәы иҭоу? – иажәа ааникылт Иасыф.
– Иауазеи, аӷәқәа еидыргәагәаланы ҳаԥсы даажратәы,
агәарад ҳшьап амԥан ишыҟоу, – даабжьаԥалт Марица, – уажәыҵәҟьа
сара уи аазгаша ауаҩы ддәықәсҵауеит, – лҳәан,
днарыдҟьан акәасқьахь лҿыҩалхеит. Грышьа иԥҳәыс, иан
«дахьлызгәыкуа» игәы иаахәазар акәхап, цәаныррак ҟәандаӡа
игәы инҭалан, илаӷырӡқәагьы аахажжылт. Иасыфгьы уаҳа ажәак
мҳәакәа днарыдҵын, ашҭа иқәланы иааиуаз аҵәуацәа рышҟа
иҿынеихеит.
– Саҭбеи аранӡа уааиндаз, – лҳәан Марица, лыбжьы
наиқәлыргеит арахә иҵырфааз аԥҳәаҟәа еиԥш зыхьча уапа
кьаҿӷәаӷәа зҽылаҳәаны ашҭа иқәгылаз арԥыс лхы наиқәылкын.
Саҭбеи дтәаамаауа уахь иҿааихеит.
– Ара сыҟами Марица, бхаҵкы сцеит, – иқьышәқәа аарла
иҩеиқәихын, ҿааиҭит Саҭбеи Марица данаалыдгыла.
– Саҭбеи, исызуаҭәашьом, аха иухьша Марица дагааит, абра
агәарад аҿы улаҿыххны, уалаԥшны иреиӷьу ҭоубыҭк ҳзааугароуп,
– Марица еилаџьгәаны илкыз лԥарақәа Саҭбеи икьаҿ дҩахан
ҵаҟатәи аџьыба инҭалыџьгәеит.
Саҭбеи Марица ҭоубыҭ аахәара длышьҭит ашьжьымҭан. Абар
амра хыҵны иҭалеит Саҭбеигьы дыҟам, аҭоубыҭгьы ахабар зхабару.
– Ҳаи аилымга, ахьымӡӷ ҳиргеит убоу, – дҳәыҵәыҳәыҵәуан
Ҳабыџь.
«Уага ҳәара думышьҭын», – рымҳәахьази, иара ҳаргьы агаӡара
ҳахьт акәымзар», – иблақәа ааихмырсыӷьӡакәа агәашәахь
дыԥшуан Иасыфгьы.
– Аа шәхаҵкы сцеит, ус ҳзыжәымун, ус, шәгәы иалсны
шәааизар аҵәыцақәак ныхҭәаланы ишәкы, – зҽеилҵәа агәашә
илагылаз Грышьа игәылацәа, ацара зҽазызкуаз ауаа мчыла,
ашҭа зымпыҵакны еиҵҳәа игылаз ашьаԥа иҵаргалауан.
– Аа абан Саҭбеи дахьаауа, иааилаӷзит уи зылаԥш дааҵашәаз
гәыԥҩык ахьгылаз.
– Абаақәа шәиԥыл, – инарыдиҵеит Иасыф, аҳәынҵәа
еиҩыцҟьаа иааиуаз аҷкәынцәа ихы нарықәикын, – ҳаи, Анцәа
иныс абри аҽадҳәыс аҭоубыҭ ҟәаҟәала ишааига, – нациҵан иаргьы ашырҳәа уахь иҿынеихеит.
Саҭбеи инидыххылаз аҷкәынцәа аҭоубыҭ инаҵаххын иааимырхт. Адәеиужь ианыршәаз аҽы мчга еиԥш аԥхӡы ҩарҵас
ихьыӡсаны илеиуан Саҭбеи.
– Шәаагыл, шәаагыл, – инапы наргӡаны иааидихалт Саҭбеи
аҭоубыҭ зманы зҿыназхаз аҷкәынцәа. – Суапа сышәҭ, суапа,
– иҳәан, аҭоубыҭ ахҩа ҩахԥааны, еиҵхәхәа иҭаз ихьча уапа
ааҭиган, иааикәиршеит.
Иасыф, аӡәы ибар ҳәа дшәан иҽырџаџаны даарԥырагылт,
игылаз зегьы неихәаԥшы-ааихәаԥшит, џьоукгьы ирызнымкылазт инцәыҵаччеит.
– Ҳанҵәеит, ажәлар раԥхьа ахьымӡӷ аагеит, ҳаи сынбыхьӡааит
Мадина рыцҳа, ӷәы еидыԥсала ҭбааҭыцәкгьы
бара
бзы ишԥаҟамлеи, – амца икны, дбалыбаҭо Иасыфраа даарыдгылт Ҳабыџь.
– Иҟалеи, уара иҟалеи? – инаидеибаҳәалт игылаз зегьы.
– Аҭоубыҭ лыцәкьаҿхеит, шәанаџьалбеит, аԥсра-еиҭаԥсра,
ахаан ҳажәла ианымҵуа адамыӷа аниҵеит Саҭбеи аилымга.
– Уеилгамзар ухы дыр, Ҳабыџь, сара исышәҭаз аԥара ахә
шәзаазгеит, – иҽхыршәшәааны, дтәаамаауа рышьҭахьала даарыдгылт Саҭбеи.
– Иҟалаз баҳау?!
– Исмаҳаи банаџьалбеит!
– Инлыхьӡааит, дызкышаз ҭоубыҭкгьы рзымгәаӷьӡеи.
Абас, амацәыс аиҳа иласны уҳәан-сҳәан ажәлар ирылазырҵәо
аҳәсақәа, иҟалаз зегьы ирхьырыгӡеит.
Мадина рыцҳа дықәуп деиҵхәаа, лармарахь ала илывагылоуп илыцәкьаҿхаз аҭоубыҭ.
«Уан рыцҳа, Грышьа, сыԥсы анҭазгьы сшьапы еиҵысхыр схыза сыцәкьаҿхауан, санԥсгьы сызкышаз ҭоубыҭк улымшаӡои», –
лҳәауазшәа аҽрыцҳатәны аҭуан иаҵаԥшуа иқәын шә-кыҷырак
зылдаз ан лхы-лҿы.
Ауха ашахтиорцәеи сареи инеидаажәылаз афырџьанқәа
ракәу сыздыруам, сгәалаҟазаара уиаҟара иҽеимкәа сааԥшит.
Сызҭаз ашахтиор уахынлатәи асменаҟны аус иуазаарын, дгыланы данцазгьы зымбеит.
Сҽааилаҳәаны сындәылҵын ашахта шыҟаз сҿынасхеит.
Сара ашахта аԥхьа икажьыз ақьырсҭа сшьапы нықәыргылашәа,
сыцламҳәа снапы аҵыргәа срызԥшуан ауаа еиқәаҵәақәа, ауаа
қьиацәа. Урҭ неиуан, инеиуан ашахта амгәацәа икылибаҳәа,
инеиуан, ирымамызт ҵыхәаԥҵәара. Адамыр дыҟамызт.
Ашахтиорцәа аҟыԥҳәа аӡәы даарылҵын сара сышҟа иҿааихеит:
– Уа бзиала уаабеит, Алхас, – даасыдххылан уи, инапы аҿааирхеит.
Арыҭәа иаҿашәазшәа азныказ снапы хьухьууа иаасыхьит.
– Ҳаҭамзааит унапы ҳҟьашьызар, иҟаҳҵарызеи ҳара ҳус усоуп
ишыҟоу, шахтиорк дшубац ҳаҟоуп, – ибла гызмал еиқәаҵәақәа
рыла схаҟынтәсшьапаҟынӡа сеимдо ацәажәара
даҿын уи. Саргьы исҳәара сзымдыруа сихәаԥшуан.
– Сузымдырӡеи? Удинаныс, сузымдырӡаҵәҟьеи? Ҳа-ҳа, –
игәарԥхаҵәҟьаны дыччеит ашахтиор.
– Мап, мап, макьана усыздыруам, – аарла сҿы ҩеихысхын,
ихаҟнытә-ишьапаҟынӡа лаԥшыла дааимыздеит уи. Саԥхьа
дгылоуп ҷкәына кьаҿк, еилаҟацак, игәышԥы ааҭыганы, ижәҩахырқәа
ҟьаҟьаӡа. Аха дсыздыруам. Дабазбахьоу? Ҵыԥх абра
саныҟаз дызбазар, агазеҭ ианысҵахьоу шахтиорны дысзымдырзар, ма Аҟәа џьаракыр ҳаиқәшәахьоума? – схәыцуеит, еилсырхуеит аҵыхәтәантәи ашықәсқәа рзы сызднагалахьоу ауаа. Аха
мап, аԥсразгьы дысгәалашәом.
– Сузымдырӡеи? Ԥхашьароуп, ԥхашьара! Уи ҩызарам, –
иҵегьгьы дааскьаны даасыдгылеит. Иблақәа срыҵиршәауам,
икылкааны исҿаирԥхауеит.
«Сҩыза, сҩыза ашахтиор! » Дарбану мшәан исзымдыруа
сҩыза ашахтиор? Мап ари зынӡагьы сеилеигарц даҿуп», –
сҭанагаланы схәыцуеит.
– Ухәыцла, ухәыцла. Иуқәнагоуп. Уара уеиԥш зҩыза
дзыцәҩашьаз еицәоугьы иқәнагоуп, – есааира амца сыҵеиҵауеит
ашахтиор.
– Мап, уара уеиԥш сара ҩыза дсымаӡам! Иазхоуп уахьынӡасхыччаз,
– иаразнак сааиҭашәеит сара.
– Дугәалашәо Дулаҭбеи?
– Ааи.
– Адгәа рыцҳа?
– Уигьы.
– Валиа, Шамониа, Аниа, ҳарҵаҩы Мыџьгәа, ҳдиреқтор
Кәасҭа?
– Зегьы иахьеиԥш исгәалашәауеит.
– Ухәыҷра?
– Иацтәи амш аиԥш.
– Нас дугәаламшәаӡои ухәыҷра уцызхызгаз, аҵара уцызҵауаз
Володиа Кечов? – ишахтиор хылԥа ааихикәыцәааит арԥыс.
– Володиа! – снапқәа рџаџаӡа сҿынасхеит сара.
– Уаала, арахь уаала. Иухьыз сара исырӡауам. Уаргьы аӡәы
иоумҳәан, – иҳәан Володиа, сыжәҩа инапы наҵидан, сима
Аалӡга ахықә шыҟаз иҿынеихеит.
«Володиа Кечов! Сылацәа анаахыст ҩызас избаз. Раԥхьаӡа
жәҩаҭыхла Дахәырҭа аӡсашьа сзырҵаз, архаҟны, зшьапы
хырҟьаҟьа исывагыланы иҩуаз, џьамк аҟны исыцанчалоз,
знапы
сыкәырша исыцшьҭалауаз, партак исыцахатәаз... Дысзымдырит!» – Амца аԥырқьҳәа сшьапаҟынтә схаҟынӡа иҩасхҟьеит.
– Ихьааумган, ихьааумган. Уи уадаҩым. Ашахта ҳанааҵыҵуа
шәара шәакәым, ҳаҳәсақәагьы ҳрыцәҩашьауеит. Нас уажәшьҭа
15 шықәса мҵуеи ҳаибамбеижьҭеи, – иҳәан Володиа, изнапык
аасыкәыршаны сааигәыҵеиҳәҳәеит. Аха хәыцрак ахьшь аиԥш
инеимҟәыҵасын сааимԥаа, амҵәыжәҩа
сыҵак сагеит, сагаӡеит...
Арҵәаа-арҵәааҳәа ласкьа аӡы аԥшаҳәахьы игаз аҳәҳәабжьи
ахәыҷқәа рыӷзы-ӷзыбжьи ҳааиланарӡыӡеит араду аҵаҟа
«аԥилоу» иасуаз ахбыџцәа. Володиа деиҵамхаӡакәа днаҳалҟьан
дыкәлаауа иҿылеихеит. Ҳаргьы ҳлаишьҭалеит.
– Уаа, абнахь ауп дахьагаз, абнахь, сара, сара сҽысшьуеит,
сара, – ӡӷаб-хыш хәыҷык лыхцәқәа бабаӡа илҿаԥсаны, дгәаҟуа
аӡҭачы давагьежьуан. Егьырҭ ахәыҷқәа ҳәынтаҟьа-ҳәынтаҟьаӡа
еикәаланы иахьгылаз еиҵақьуа аҵәуара иаҿын. Володиа
аӡҭач ахықә аҟны днаӡаанӡа иҽеилиххьан. Дыхиааланы
дынҭалан, аԥсыӡ еиԥш аӡы далҵәраа аԥашә дазцеит. Ҳаргьы
ҳаҽналаҳаԥсеит. Аха ҳара ҳаӡсаны аԥашә аҿы ҳнаӡаанӡа,
ашәакәа рықәтата ҩ-хык аӡы иҩхәыҵҵәрааит.
– Шәсыцхраа! – игеит Володиа ибжьы. Аӡӷаб хәыҷы деимакеиҿак аҟәараҟны данаага лыԥсы ахәак аарлаҳәа иҭан, лымгәа
хәыҷы пахәӡа ичхьан.
Абри ауха, Володиа зыԥсы еиқәирхаз аӡӷаб хәыҷы лан
зеиҳаҟамыз абшьтәа ду лкажьны илшьит. Иабаҟаз ахацәа – аибашьра амца қьоуқьад иалагылан. Иааидибагалаз аҭаҳмадацәеи
аҳәсақәеи Володиа абас дырныҳәауа саҳаит: «Узшаз уисасуп, ԥҳәыс гәаҟк лымцахә ӡыла ицәараны еиқәурхеит, аҵәуара
ахаҭыԥан абри ашҭаҿы ашәабжь ургеит. Унагӡахааит, уаханахыс
абарҭ асабицәа урашьоуп, уреиҳабуп...»
Абас ахәыцра саҩыҵрак, ашәҭыцқәа инарыдтәало инеиуа
ашьхыц аиԥш, Володиеи сареи еицҳхаагахьаз ахҭысқәа акакала
исгәаларшәо снанагауан. Исгәалашәеит аибашьра анеилашуаз
ашықәсқәа рзы Володиа ацәмаа дахьынкәкәала
аҳәса-еибацәа
руҭрақәа шырзицәаӷәоз, исгәалашәеит иарҭмаҟ хәыҷы иҟәаҟәа
икыдҵа Ҳабҩы аҭаларҭаҿы алемсаа рымҩа кны итәаз аԥсуа баталионаа рхәы анырзигауаз, исгәалашәеит акеҩ-акеҩҳәа акласс
ибжьы ҩныҩуа аԥсуа роман «Ҭемыр» аҵакы анеиҭеиҳәауаз...
– Иухьи, узырхәыцуеи, ҳаиқәшәара уцәымӷума? – дынсыгәҭас-нсыгәҭасын схәыцрақәа саарылихит Володиа.
– Ҟаҳ, мап, ҳхәыҷра ашҭа агәашәқәа сзаауртын, шьыжьымҭан
акыр сурҟьалеит, – наҭаскит саргьы.
– Еҳ, ҳхәыҷра, ҳхәыҷра! Ҳхәыҷра акәым, ҳаҷкәынрагьы
нҳампыҵԥшша ицеит, – даақәыԥсычҳаит Володиа. – Уара иабаҟоу
абарҭ ҳҩызцәа, аӡәыр убало? – дҵааит уи ԥыҭрак ашьҭахь.
– Аԥсҭазаара ҳаԥсаҟьеит. Џьоукы аҵара дуқәа ирылгеит,
џьоукы ҭаацәарахан аӷьараҳәа аколнхарақәа рҟны аус руеит,
џьоукгьы ашахҭа шәыҵоуп...
– Иумдыруеи, ашкол ҳанҭазгьы сара абри ашахтиорра бзиа
ишызбауаз. Иугәалашәозар, пиесак аҟны зынгьы ашахтиор ироль
сыхәмаруан. Убри еиҳагьы бзиа иснарбеит. Ашьҭахь арра сыҟан.
Ҳархәҭагьы шахтак ааигәара ҩышықәса наҟьак игылан. Убраҟа
ашахтиорцәа зынӡагьы сырзааигәахеит, урҭ рҟнытә аҩызцәа
бзиақәа соуит. Раԥхьаӡа уброуп ашахта сыҵаланы иахьызбазгьы... – Володиа ишахтиор маҭәақәа абудкаҟны инариҭан,
– ара уааԥшы, уажәыҵәҟьа сааиуеит, – иҳәан ахылҩа-ԥсылҩа
еикәаҵәиуа издәылҵны иааиуаз уадак дныҩнапҟа дцеит.
– Уажәшьҭа цқьа усыхәаԥши судыруазар убап, – иҳәан,
Володиа иӡамҩақәа кылҟаԥшьаа, ихы цырцыруа иқәҳәаны
даадәылҵит. Иашоуп, жәохәшықәса рыла Володиа ихы-иҿи
иҟазшьеи рҟны еиҭакхаз рацәоуп, аха уеизгьы сзышьцылаз,
издыруаз абла мцаԥшьқәа ԥхеи-ԥхеиуеит иахьагьы, аилҟьара,
ақьиара, ауаҩра ықәубаауеит ихы-иҿы.
Ашахтиорцәа рҳабла ҳалаланы ҳнеиуеит.
– Салам умоуп Володиа.
– Салам шәымоуп, салам.
– Шьыжьбзиа Володиа.
– Бзиара жәбааит, бзиара.
Иҳавслак зегьы аԥсшәа иарҳәауеит.
– Абар уажәшьҭа 52 шықәса раахыс абра сыҟоуп, Аацы аиҳа
сашьцылеит Аҟармара, саб иҩны аиҳа бзиа избауеит ашахта.
Абраҟа сҭаацәарахеит, абраҟа сынхеит, абраҟа исырҳаит аҩызцәа,
ақәлацәа. Иашоуми, абыржәы ашахта сааҵугар, аӡы зҵабаз аԥсыӡ
аиԥш, сшыԥаҟьԥаҟьуа сыԥсышашәа сгәы иабауеит. Уара уусқәа
шԥаҟоу? – ацәажәара даҿын Володиа. Ҳшеицәажәауаз Аалӡга
ахықә иқәгылоу аҩнеихагыла ду ҳнадгылеит.
– Абри ауп сара сыҩны. Ишԥоубауа? Ҳаи, саб Закәари абас
ҩнык изгыландаз умбауеи, – аҟырҟырҳәа дааччеит Володиа.
Володиа дысирдырт иԥҳәыс Надиа. Иара иеиԥш ԥшӡакы,
шәпажәпак, уаҩы ҳалалк. Иааидибаҳәалт иԥҳацәа рыхҩыкгьы:
Лиуба, Зоиа, Лиана. Раб ихы аахҵәаны ирхагылоуп.
«Аамҭа уҳәеит ҳәа, аракета иақәдыртәазшәа ауп иԥырны
ишцо, – ахәыцра сеиҭанҭанагалеит сара, – нас иҵуазеи абарҭ
раби сареи ҳшьапқәа хырҟьаҟьа, ҳакәлаауа аԥшаҳәа ҳанаваз
аахысиижьҭеи»... Акаҩҳәа арадиодкылага иааҭнарҟьаз
аԥсуашәа схәыцрақәа саарылнахит.
Адиван сахьықәтәаз Володиагьы дааины даасыдтәалеит.
– Уажәшьҭа уцәажәалеи, уаҳзаазгазеи? Иҟоузеи Аҟәаҟа? –
сыжәҩахыр инапы ықәҵаны дҵаауан уи.
Сара ҿысҭуам, сихәаԥшуеит сҩыза ашахтиор. Мап, сҩыза
хәыҷы Володиа, раԥхьаӡа аӡсашьа сзырҵаз...
Даҭа иусҳәарҭа ашә наиркын, ишьҭахь инапы ҟаҵаны ԥшьаала
ақалақь далаланы днеиуан.
«Сынтәатәи ҳаԥхын акала аҽыҟаҵаны иҟоуп, – дхәыцуан уи.
– Иараби, ахақәиҭра зауз аҳауа рыцныҟәар иабаргузи... Рқәацә
хәыҷқәа ирыҩныҵыр, лашарак рбар, аколнхара хырҵәагоуп
ҳәа ицәыҵацәажәауа иавоугьы аҿаԥа рҿамларызи... Еҳ, уара
узы Аԥсны сыцәдырӡуазаргьы саагылауамызт, уҿы еихаскуан,
аха иабаҟоу... – гәалашәарак днеилнашьааит Даҭа. – Ажәлар
шьала иааргаз, иара ашҳам иасыргауеит ҳәа даҿуп, ашьнаҟма!
Шәышьнаҟмара шәхы ианышәҟьааит шәарҭ, аҳ илахьшьцәа!
Ҳаамҭа иақәнагахаша аҳауа ҟалар, нас ҳзыԥсаз шәҳарбарын...» –
Даҭа ихы ҩышьҭыхны ажәҩан днаҵаԥшит. Шьыжьы игәырӷьаҵәа
ацәа иаалҵыз асаби иеиԥш амра аацәыҵыҷҷан, ашәахәақәа
хааӡа
рҿаанархеит. Аха иахьаанагаз уара идыр, ԥҭеиқәаҵәа дуқәак,
амитә ҟарҵашашәа иаацәырҵын, амра рҽынагәыдрыжьлеит.
– Амра зынӡагьы ихыжәҩар шәҭахызар акәхап... – дааԥышәырччеит
Даҭа. Убри аамҭазы қәацырак атазҳәа иӡамҩа
инадҭәалан, ԥхӡушәа икәыркәыруа ихәда инҭалеит.
«Афы асааит, ақәаура еиҭалагахуеит убоу» – ааигәахәын, иаарццакынгьы иҿынеихеит.
– Папа, папа! – Даҭараа рыҩны асоф аҟнытә хәыҷык ибжьы гауан. Даҭа ихы ҩышьҭхны асоф днаҵаԥшит. Ахәыҷы
иан дналымҟәыҵԥрааны, ажәҵыс еиԥш дԥырԥыруа иаб
днаигәыдтәалар иҭахушәа, инап хәыҷқәа аԥырԥырҳәа иҟьауан
иан дахьылкыз. Зизагьы лыблақәа лхалашауан. Даҭа игәы
нҭгәырӷьаан, иааирццакит. Ҵаҟатәи ашә ааимԥааны амардуан днаҿалауаны, уажәраанӡа дзацәажәауаз аԥҭақәа реиԥш
еиқәаҵәа-еиқәаҵәаӡа агагақәа ҩба ааиԥыраҳаит. Ҩыџьа баша
маҭәала еилаҳәаны иаԥхьа игылан.
– Бзиала шәаабеит! – иҳәеит Даҭа деиҵамхаӡакәа.
– Унапы уҩаха, убаандаҩуп! – рҽхыршәааны наҟ-ааҟ иааивагылт урҭ.
Даҭа дҭаркит. Ладикәеи Зизеи изықәшәаз рзымдыруа аҩны
иааҩнахеит.
Хымш ааҵуаны Зизараа ргәыла ԥҳәыс, аӡәы дибар ҳәа
дшәаны дхьаԥш-кәаԥшуа, еибакәеибаха итәаз аҭаацәа рыҩны
дааҩналеит.
– Зиза, – лҳәеит уи лыбжьы ныҵакны, – ауамақәа рҳәауеит,
баргьы иакәым акы бақәдыршәар ҳәа сшәоит, бызцозар бца,
бымԥшын, иахьаҵәҟьагьы амҩа бықәыл.
...Ҳаԥсны ԥшӡа, Даҭа, сҭаацәа зегь шәынсыжьуеит... – лгәы
иадӷәӷәалауаз агәырҩа хьанҭа илылнарҩаауазшәа алаӷырӡ
лҿыкьаса инеиуан Зиза. Уи дназгауаз адәыӷба аԥенџьыр дадгыланы адәахьы дыԥшуан. Лҿаԥхьа аттаҳәа ииеибаҳәа ииасны
ицон: ашьхақәа, амшын, аиаҵәара иаҵагылоу
аҩны шкәакәақәа,
адәы иаҵәақәа. Урҭ зегьы лышьҭахьҟа
рҽхьаркуан, урҭ зегьы
ныжьны, Ладикәа хәыҷы дылгәыдырӷәӷәала длыманы дцон.
Абри ҟалеит 1937 шықәсазы.
Абар уажәшьҭа ҩажәамш ҵуеит, аха Зиза дызқәылаз амҩа
нҵәара ақәӡам. Уи лыԥсы-лыԥсынҵры лыԥсадгьыл иазныжьны, лцәа-лжьы мацара лыманы дцоит. Дцоит, аха дахьцо ларгьы
илыздыруам.
...Ладикәа хәыҷы дҭахәхәа дыцәоуп, ихы-иҿы ԥшқа
агәырӷьара ықәхәмаруеит, иԥышә хәыҷқәа ҵысҵысуеит, иҟалап
уи иаб ишьамхы дықәыртәаны дирхәмаруашәа ԥхыӡла ибауазаргьы.
– Абра блыбаа, Зиза, – иҳәеит лышьҭахь ала иаалхагылаз
ауаҩ ду. Ҳбыцхраап: аусурҭа, анхарҭа, афатә...
Зиза лхәыцрақәа даарылҵны лхы ҩышьҭылхызар Қьрым
дылхагылан. Уи жәаха Зиза аҟәардә лхы ықәыжьны данҵәуаз
илылабжьоз, лыԥсы анеиваха аӡы лзаазгаз, хымш раахыс зчаҿаҵа еиҩшаны лхәыҷгьы ларгьы ирҿазҵауаз аҟазах Қьрым
иакәын.
Уажәшьҭа лара лзы зегь акакәын. Адәыӷба анаанҿас, Ладикәа
дылгәыдкыла, Қьрым дишьҭаланы дналбааит.
Зиза дахьаанҿасыз – иахьатәи Кантаги ақалақь усҟан, аокеан
агәҭаны зхы ааидызкылаз афлыкақәа реиԥш асакара иҟәаԥӡа
иқәтәаз ҳаблан.
Қьрым иҩызцәеи иареи Зиза ацхыраара бзиаҵәҟьа лырҭеит.
Дахьаанҿасыз аҳаблатәи асовнхараҟны ҳасабеилыргаҩыс аусура далагеит, ауада лзырԥшааит.
«Уахьцалакгьы ауаа ссирқәа уԥылауеит. Аамҭа акәушь абарҭ
абас иҟазҵаз, ма ԥасагьы ус иҟазу? – дхәыцуа днеиуан Зиза... –
Даҭа ҳаамҭа даӷоуп?! – лцәа дынҭӡыӡаан лхәы-лжьгьы қақаӡа
инеилагылеит. – Мап, мап, исызхаҵом са с-Даҭа ҳаамҭа ҿыц бзиа
ибауанеи, мшәан, уи иԥсы ақәиҵонеи?..» – инханы иахьыҟаз
здырхуада, лылаӷырӡгьы еижәхысланы аҿаанахеит.
Уи ашьҭахь Зиза Аԥснытәи илызнеиз ашәҟәы заҵәы абас
аҳәауан: «Даҭа дыҟам, баргьы ибышьҭоуп, бхы бахәа. Арахь
уаҳа бҿы бмырҳәын, шәҟәык зыҩуеит ҳәагьы баламгааит,
амарџьа...»
Зиза абри абӷьыц хәыҷы даԥхьаны ианагь дҵәуан, Ладикәа
уи абӷьыц дахьзамыԥхьауаз иԥсы еибанаркуан.
Ҽнак Ладикәа шьыжьӡа дгылеит. Уи абарҵа дықәтәан
акыраамҭа рҿаԥхьа иҩназ арҵаҩԥҳәыс луадахь дыԥшуан.
Арҵаҩы дылбааны ашҭа даннықәла, Ладикәа дҩаҵҟьан иааиԥыхьашәаз
шәҟәык неиҩыҵракны, иҽӡаны хара-хара дналышьҭалеит.
– Бзиала уаабеит, Ладикәа, – иџьашьауа ҿаалҭит арҵаҩԥҳәыс,
Ладикәа акласс ашә ԥшьшьала иаартны ихы анаакылирҳәҳәа.
– Сыҩналар ҟалома? – иԥсы игәы икылахауа дҵааит уи.
– Уҩнал, уҩнал! Уабаҟаз? – иара ишҟа лҿаалхеит арҵаҩы.
– Ашкол сҭаларазы сааит, – иҳәеит Ладикәа ҿыцха дыԥшуа.
Ахәыҷқәа зегьы аҟыр-ҟырҳәа инеибарччеит. Ладикәагьы
дҟаԥшьӡа днеибакит.
Усҟан Ладикәа хәы-шықәса ракәын ихыҵуаз, иҟаиҵауа аабап рҳәан дахьынадыртәаз, иреиӷьу аҵаҩы ҳәа дрыԥхьаӡауа
даақәгылеит.
Аамҭақәа еишьҭаланы ицон, Ладикәагьы изҳауан, Зиза
агәаҟра данҭагылаз ҩызас иаалывагылаз Ибрагим Гимранов
иакәын Ладикәа абыс иидыруаз. Аби ԥеи уахык еибамбакәа
инхар еизыгәыкуан. Ибрагим иԥазаҵә данихәаԥшуаз,
агәкыра
зҿықәҳәҳәа иҟаз ихы-иҿы ҟьаҟьа ихылашон, имаахыр блеиқәаҵәа-гьежьқәа ԥырӷушәа икәеи-цеиуан. Зиза
зны-зынла шьыцроуп угәахәратәы цәаныррак днеилнашьаауан: «Закәызеи изҿу арҭ, зымҩа сааныжьны, дара рнапқәа
еикәырша еидтәалоуп», – лгәы дынҭацәажәон уи, Ладикәа иаб
ихәда иҽхшьны, ибла гәыраз ҭбаақәа рыла лышҟа дшыԥшуа
ангәалҭалак.
«Мап, мап, – лгәы неиҭаԥон Зиза, – ахшара абыда дхәарҭам...
Даҭа дыҟам»... – лыбла иаахгылауан абӷьыц заҵә ацәаҳәақәа.
Даҭа уажәшьҭа баба иҳәауа, Ладикәа инапы рхахаӡа дызхшаз иаб диԥылауам... Знымзар зны Ладикәа аиаша
ирҳатәуп.
Аха макьана дхәыҷуп, дысцәҟьалахуеит», – уи ахәыцра енагь
абраҟоуп аҵыхәа ахьԥылҵәауаз Зиза.
Ладикәа иҭоурых, аҭаацәа ирзымдырӡо, аҩныргәаҿы ижу
ахьымаҭәа изаҩызан. Уи издыруамызт дшаԥсуаз, Аԥсны дышиз,
уи издыруамызт иаб гәнаҳала дышхәаҽыз. Ладикәа иидыруаз
«сҟазахуп, аԥсуаа сраҳәшьаԥоуп», – ҳәа акәын.
Аха аҵыхәтәан даазқәылаз иан лышҟа иҟаиҵауаз азҵаарақәа
еиҳа ирацәахеит: «Сан, сара аҟазахцәа сызреиԥшыми.
Аԥсны уомашәа иԥшӡоуп рҳәауеит, иныжьны арахь
аара злабгәаӷьызеи!.. Баба иблақәа еиқәаҵәоуп, ихәыҷуп, сара
сыблақәа аԥшьуп, иҭбаауп, изыхҟьазеи?» ҳәа.
Зиза лыҷкәын изҵаарақәа рҭак аныҟалҵауаз, шамахамзар, иара
ишҟа дыԥшӡомызт, лхы нахыга-аахыгашәа, заа ихәыцны илымаз
ажәақәа рыла игәы лырҭынчуан. Аха есааира иааигәахауан Зиза
лымаӡақәа рцәыргара иазкны илымаз амш...
Хәылԥазык, Ибрагим нџьнырс аус ахьиуаз ашахта аҟнытә
ауаҩы дкылхх дааит. Уи, иҟалаз ҳәа акгьы рамҳәакәа, Зизагьы
Ладикәагьы аашьҭхны ахәшәтәырҭахь игеит. Ахәшәтәырҭаҟны
ианнеи, Ибрагим деиқәыркхьан. Ибла гәыразқәа ҭашәашәа,
ихахәы-еиқәаҵәа ашьа алашә, дҟатаӡа дықәын. Машәырла
дҭахагәышьеит.
Ладикәа иԥсы анмаҷха, Зиза еиҳа лыҽлырӷәӷәеит. Уинахысгьы лыҷкәын дицәшәаны, иара дахьибауаз џьара лаӷырӡык
калыршәуамызт.
Усҟан Ладикәа ажәабатәи акласс аҟны дтәан. Мызқәак
ракәын игыз абжьаратәи ашкол далгаразы.
Ҽнак, Ладикәа ашкол ахьтә дхынҳәны, ихы иқәыжь дхәыцуа
аҩны ашә анааирт, ргәылацәа ахацәа, аҳәса еилашьшьы иштәаз
даарылагылеит, – рыцҳарак ҳақәымшәазааит, сан дабаҟоу, сан?
– Дааӷьаҵәыӷьаҵәит Ладикәа.
– Ара сыҟоуп, нан, ара! – егьи ауада аҟнытә даацәырҵит
Зизагьы. Игәыҭҟьа-ԥсыҭҟьаха иҟаз Ладикәа иҵауланы даақәыԥсычҳаит.
Зиза абыржәгьы цқьа илгәалашәауам, акыр шықәса раахыс
ашхы еиԥш лгәы иаҵатәаны иҵызҟаҟаауаз амаӡа лыҷкәын ианизаалыртуаз раԥхьа цәыргашьас иалҭаз.
Еилашьшьы лаԥхьа итәаз ргәылацәа, анаҟәа рхатәоушәа
игагаӡа акәын ишылбауаз.
... Уара уаԥсуоуп, у-Џьанбоуп, уаб Даҭа ихьӡын... – ацәажәара
даҿын Зиза.
Ан илҳәауаз ажәақәа зны ашьанҵа ԥҽха еиԥш иҵарыхәҵәаӡа
аҷкәын ицәа-ижьы иадԥсалон, даҽазных абамба аҟара иԥханы
игәы рҽадырҵауан.
«Иахьарнахыс сҟазахым, сара саԥсуоуп. Ибрагим иакәым саб,
Даҭа иоуп. Даҭа ажәлар драӷан, Ибрагим урҭ рзы иԥсы иҭиуан...»
– ахәыцрақәа дышьҭкәыцәаа зны ажәҩан ахь дхаргалауан, нас
днарымҟәыҵҟьаны дкаууа хланҵы дынҭалауан Ладикәа.
– Уажәшьҭа ухәыҷым, нан, сыҷкәын, абар ашкол уалгауеит. Хаҭала уаԥсуоуп, ужәлаҵәҟьагьы абри ауп, уазхәыц,
иуҭаху шьҭых... еидара дук лыхәда иаақәҳәаны агәараҳәа
инкалыжьызшәа лҽаариашаны луанытә даақәыԥсычҳаит ан.
Нас дласкәантраӡа дааҟалан, ҿымҭ итәаны илзыӡырҩуаз лгәылацәеи
ишьхынԥсыланы лаԥхьа игылаз лыҷкәыни лаԥшыла
иааимылдеит ан.
Уи аҽны Ладикәа дзааӡаз иаб дахьжыз анышәынҭрахь дцеит.
Уаҟа уи инапқәа игәыҵаԥса акыраамҭа анышәынҭра дахагылан,
нас иҿыкьаса илеиуаз илаӷырӡқәа ааирыцқьан, иԥсы еиԥш бзиа
иибауа ақалақь Кантаги далаланы иҿынеихеит.
Кыкахшык еимданы ирфауазшәа ауп Кантагии Ладикәеи
ишеицрызҳаз. Кантаги ҳаблан, Ладикәа дсабиӡан рҩыџьагьы
анеиднагалоз. Мшызҳа еицрызҳауан: Кантаги – ханла, Ладикәа
хшыҩла, ҭеиҭԥшла.
«Иуадаҩуп, иуадаҩ, – дхәыцуеит Ладикәа уажәы ақалақь далаланы дахьнеиуа. – Сан – Аԥсны, санаӡӡеи – Ҟазахсҭан... аа,
абар «џьит» ахьыҟаҳҵалоз абаҳча, абан иахьгылоу сышкол,
сыҩны, абри ауада аҟны ауп Заирагьы дахьынхауа», – ихы
ҩышьҭыхны аҩны еихагыла ду днаҵаԥшит Ладикәа.
Ақалақь далаланы днеиуеит.
«Мшыбзиа Ладикәа, иҟоузеи?! Салам Гимранов!»– зегьынџьара
абжьқәа гауеит, зегьы аԥсшәа иарҳәауеит.
«Гимранов – сара издыруаз сыжәла, Џьанба – уи иахьанӡа
исыздыруамызт...» – ахәыцра дҭаршәны дамоуп Ладикәа.
– Ахатәы бызшәақәа ҩба сзыҟалеит. Руакы здыруеит, егьи
сыздырам. «Мшыбзиа! Бзиала уаабеит! Ушԥаҟоу? Утәа!» –
игәалаиршәауеит иан илырҵаз аԥсуа жәақәа.
Ус дышнеиуаз, дхәыцуа ԥыҭрак дааҭгылеит. Нас, ашырҳәа
дааҵәиин, армарахь ибжьагалаз аулица ианыршәланы
иҿынеихеит.
Уи аҽны Ладикәа ақалақьтә библиотека еимидеит, аха Аԥсны
атәы зҳәауаз шәҟәы заҵәыкгьы иԥыхьамшәеит.
Ашьҭахь абиблиотека аусзуҩ ԥҳәызба Ладикәа илҭеит лхатәы
шәҟәык абас анҵаны: «Амреи ашәҭқәеи ртәыла иқәынхауа
аԥсуаа раҳәшьаԥа уахь, аҟазах ԥҳәызба лҟынтә».
Уи 1934 шықәсазы А. Аҳашбеи В. Кәыкәбеи иҭрыжьыз аԥсуа
лакәқәа зну ашәҟәы акәын.
Уи ашьҭахь мызкы аҟара ааҵуаны, шьыбжьонк, Ладикәа ашкол
ахьынтә дааин, дхәыцуа адиван дшықәтәаз, ашәаҟны аккаҳәа
аҵәҵәабжьы геит. Ладикәа дҩаҵҟьаны ашәахь иҿынеихеит.
– Салам, сыҷкәын! – иҳәан, днахырхәеит зышәҟәҭра рчны,
зымгәацәа иақәҵа ашә иаалагылаз ауаҩ кьаҿ.
– Бзиала шәаабеит! – аҭак ныҟаиҵеит Ладикәагьы.
– Лев Ибрагим-иԥа Гимранов уара уакәхап? – шәҟәы бӷьыцк
ааҭыхны Ладикәа ишҟа аҿааирхауеит.
Ладикәа абӷьыц ааимхны аттаҳәа илаԥш лахигеит. Уаҟа абас
аҳәауан: «Лев Ибрагим-иԥа Гимранов, уаб Ибрагим Билиал-иԥа
Гимранов ихьӡала есымза 500-500 мааҭ аԥара пенсиа ҳасабла
иузыԥҵәоуп, ҳуҳәауеит ианаамҭоу иахмырԥакәа уԥарақәа угаларцаз», ҳәа.
– Саҭамзааит, аха уааҩнал минуҭӡак, уаатәа, уажәыҵәҟьа
уоусышьҭуеит, – алаӷырӡ аазхыжжылаз ибла гәыразқәа ҩышьҭыхны
иаԥхьа игылаз днеизыԥшит Ладикәа.
– Зеиԥшыҟам, сыҷкәын!.. – Ладикәа иажәа ҩбамтәыкәа
длыҩнашылт уи. Ладикәа ауаҩ кьаҿ изааигаз абӷьыц аарҳәны
ашьҭахьала абас наниҵеит: «Гимранов Ибрагим иара ихылҵҵәҟьа
хшара дахьимамыз аҟнытә иҭаацәа мап ацәыркуеит ихьӡала
ирызҭшәыжьыз апенсиа». Абас ашәҟәыбӷьыц иргьежьны иааз
инаииҭан иманы дцеит.
Ладикәа абжьаратә школ далгеит. Иарбан занааҭу ишьҭысхра
ҳәа дхәыцуамызт уи. Иабаӡӡеи Ибрагим изанааҭ аиура акәын
уахгьы-ҽынгьы хәыцырҭас имаз.
Абар Ладикәа игәы ҭыԥаны ицо Ташкенттәи Абжьаразиатәи
аполитехникатә институт ашә дахьылагылоу. Аха иудыруеи, даднамкылазар... Асиа аттаҳәа илаԥш ахгауа днеиуеит.
Инҭгәырӷьааит игәы: «Џьанба Лев Даҭа-иԥа», ихьӡи-ижәлеи
ҿаҿаӡа асиа иануп.
Ладикәа аинститут дҭалеит. Аҳәыҳә ԥшқа еиԥш дызгәыҵаҳәҳәа
дзааӡаз иабаӡӡеи Ибрагим изанааҭ инапаҟны
иааигауеит.
Ибрагим аамҭала дныҩныс-ааҩнысуа дзыҩназ
аудиториақәеи алабораториақәеи иахьа Ладикәа дрыҩноуп.
Уи дахьцалакгьы иабаӡӡеи инапы кны дицушәа игәы иабауеит.
«Схатәы бызшәа сыздырӡом, – дхәыцуеит Ладикәа, –
ԥхашьарами нас, сҿы аӡы ҭаҭәоушәа сыԥсадгьыл ашҟа схынҳәыр.
«Мшыбзиа» рҳәар, «Бзиа жәбааит» сҳәап. Аха уи азхауам...
ԥхашьароуп, ԥхашьара», – нас ашырҳәа днеины еизигаз аԥсуа
шәҟәқәеи ажәарқәеи аашьҭыхны дрыԥхьауа днатәауан.
Ладикәа иԥсадгьыл ашҟа дхынҳәит. Аҽы мырхәац еиԥш
ашақә иасуа Амшын еиқәа аҟәара иаваланы иааиуаз адәыӷба,
Ԥсоу аӡы ацҳа инықәсын Аԥсны иаалалеит. Ҩажәа шықәса раахыс ԥхыӡла акәымзар лабҿаба зыԥсадгьыл зымбацыз Зиза,
аԥенџьыр дадтәаланы дыԥшуан. Агәаҟреи агәырҩеи лӡамҩа
иалырдаз акҷырақәа ирывҵаланы инеиуан агәырӷьаратә
лаӷырӡқәа. Ан лӡамҩа цәаакы инадҷаблауаз
лхахәышлақәа
инапала иаарҽеиуа дылхагылан лԥа.
«Аҵеи дааӡаны дузаазгеит, Аԥсны! – лгәы нҭгәырӷьааит Зиза,
– аха Даҭа дабаҟоу, уи дгәырӷьаҵәа даҳԥылауам иахьа...»
«Даҭа диашан», – иаалгәалашәауеит уи уажәы ҩызара рзызуа
ашәҟәы бӷьыц иану. Нас иаацәырганы лылаԥш еиҭанахылгауеит,
уаҟа иаҳәауеит Даҭа акгьы шихарамыз, дышуаҩ иашаз...
Уи раԥхьа дысԥылеит амшын аҟәарахьы узлалбаауа амардуан аҟны. Лара, сара сахьыҟаз аԥсшьарҭа ҩны «Ахьтәы
ҟәара» ашҟа дхалон. Сара зынзаҵәык хыла аӡы снасындаз ҳәа сыццакы-ццакуа слеиуан. Ҵа змам ахра цаӷьцаӷь
сынхықәххылазшәа адыхҳәа саагылт. Лара даасыхәаԥшын,
аԥҭақәа иаарывҵыҷҷаз амра ашәахәақәа раҟара ихааны
даасыхәлаччеит. Нас абынҽеиԥш дкалаӡа лӡара неихҵәашашәа
дыӡса-ӡсо дҩасывҟьеит. Ҳаргьҵас игьежьӡа илхаз лчаз хылԥа ду
цқьа сылҿанамырԥшит, аха уеизгьы, аԥсуа ҽҟаза дышьҭас абаз
шьҭкәыцәаа иманы данцо еиԥш, сгәы аамҵарс илыма аԥсара
дҩыҵапҟа дцеит.
– Иҟалеи аҩыза, амра убла ихыҷҷалама? – сызқәа днас-насит
сышьҭахь иааиуаз арԥыс, – аа, усҭ абласаркьақәа, зынӡагьы
ублақәа уцәыӡыр алшоит араҟа. Ҳа, ҳа, ҳа, – ҳәа дыччо, сышҟа
иааирххеит, еиқәаҵәа сымсалха иикыз ибласаркьақәа.
Саргьы
ус иахәҭаҵәҟьоушәа азныказы иааимсхит. Аха иаразнакгьы
саалҟьеит:
– Мап, мап, иҭабуп! – сызблышаз акы насиркызшәа наҟ инапы инансыршәлеит.
– Ҳа, ҳа, ҳа, – аларқача ихьызшәа ихаҟнытә-ишьапаҿынӡа
дҵысҵысуа аччара даҿуп уи. Ауаа ҳадеизалоит. Асԥычқа еиԥш
ачыԥхьҳәа сгәы ҩеибакит.
– Гәыбӷан умам, уаԥхьа ара иааихьаз зегьы иаҳхаагахьеит
уи. Ааи, шьахәк лоуп, шьахәк. Дҭарблааит, улыршанхоҭгьы. Ҳара
ҳашьа, уи леиԥш аԥшӡа лҿаԥхьа дсабигәышьоуп, иҟаҳҵарызеи,
– сара дсыхәамԥшӡакәа абас дцәажәо, уи арԥыс, сыжәҩа инапы
наҵидан, ушьыргәыҵа ыҵызблаауаз аԥслымӡ ашыра ҳалаланы
аӡахьы ҳҿынаҳхеит.
Ахәылԥаз адырҩегь акәашарҭаҟны ҳаиқәшәеит уи аӡӷаби сареи. Даҩцангьы деилаҳәамызт, маҭәа џьаџьа-маџьақәак
лшәын.
Илцәыӡыз длыԥшаауазшәа, ашә дахьаахыҵҵәҟьаз
дааҭгылан,
днаҳалаԥш-ааҳалаԥшит. Нас, атәарҭақәа дынрыбжьыс-аарыбжьысуа, ашьҭахьӡа дцан акәакь дныкҿатәеит.
– Аа адырҩегьых! – илаԥш мчыла иаалҟәкәкәааны даасҿаԥшит
ауадаҟны исыцыҩназ аҷкәын, – дцахт дахьтәалац
лҭыԥ ахь. Абасоуп есуаха. Ауаа уахь ишԥшуаз рыхәдақәа ҵәиит.
Исҭоубоуп, рҭаацәа ирбар ишырзымдыруа. Назим ихы хышәи
хынҩажәа градус ихаҵәиуа иҟалеит, – даахьаҳәын ҳавараҿ
игылаз аҷкәын еиқәа аҵәы наилеиҵеит.
– Дызусҭада, дудыруама цқьа? – сиазҵааит уи сара.
– Дзымдыркәа, лаб Зевс ихьӡуп, лан – Венера. Лара макьана
дрымнаҭцзар акәхап – хьыӡ лымаӡам...
– Уҿы еихакы, Васиа! – Васиа ижәҩа дылҭарсны ашырҳәа
даақәирҵәиааит ахԥатәи ҳҩыза Назим, – уи дыӡӷаб бзиоуп.
Лцәаԥҽра?!. Мап аӡәгьы азин имаӡам!
– Аа, шаҟаҩы ҭҟәаны илымоу, – даҟәыҵуамызт Васиа, –
исҭоубоуп, Наполеонгьы уиаҟара аҭҟәацәа шимамыз. Дааижьҭеи
ҩымшгьы ҵуам, аха «Ахьтәы ҟәара» зегьы лара лҿаԥхьа ишьамхнышлоуп: ргәы рнапы адкылан, рыблақәа ҭраа, Анцәа исахьа аиԥш ишлыхәаԥшуаз, инҵәеит, акыр иҟоума. Аа, уихәаԥши
ари ҳҩыза, – адырҩегьых изқәа днаснасын, иара ишҟа мчыла
даахьеирԥшит Назим.
– Уизыԥши, аԥсцәаҳа еиҳабыс дызмаз атҟәацәа Даухаутәи рлагер дҭакызшәа иҿы ҭашәашәа, иԥынҵа иҭынхаӡа дшыҟалаз.
– Ушаҟәыҵра, уаргьы узлазбо ала аҷарҟәанта уаҿашәан,
ахаҷаҳәа уарцәажәоит! – даақәыԥсычҳан, ҵәахышьа змам
маӡак ибла ихыхәхәала ишху удырратәы дааҳалаԥшит Назим.
Ауада исыцыҩназ сҩызцәа абас ажәа ахьынӡеимаркуаз,
сара сылаԥш лыдхаланы уи аӡӷаб слыхәаԥшуан: ишьшьылаҳаӡа
иҭатәоу амшын иаҵәа схыԥшылозшәа сгәы иабон
лыблақәа сахьхыԥшылоз. Аӡы ахьылбаауаз убартә иҭҳәа иҟаз
лыхәда ҵҟәашааи, лхы-лҿы гәки, агәы асахьа змаз амедалион хәҷы кәаԥӡа изкыдыршәылаз лгәы ԥшӡеи – зегь уахьтәоу
ухадыршҭуан, амхылдыз еиԥш лара лышҟа иухон.
«Ажәа аимакра шәаҟәыҵ, – схәыцуан сара гәаныла, –
шәҩыџьагьы шәиашоуп, саргьы сиашоуп, адунеи иқәу ахацәа
зегьы уи лҿаԥхьа ҳиашоуп»... Ԥхыӡу лабҿабоу сызлоу сзымдыруа, сышлыхәаԥшыц слыхәаԥшуан. Лара, зымҵаны ҳтәаз
аҵла дуқәа дырхыԥшны, ажәҩан ахьтә илеилацәҟәуаз аеҵәа
кәеицеиуа дырзыԥшуан.
Амузыка абжьы хааӡа аркәашага аацәырнагеит. Акәашара
зҽазкны игылаз аԥсшьацәа ашҭа хәыҷы нықәдырҭәааит.
Аха уи аӡӷаб лхы-лҿы аҟны џьара дакгьы аамҵысит лыблақәа
ҵааркәкәала, лыцламҳәа лнапы аҵаргәаны дтәан.
– Лцара ҩажәа минуҭ агуп, – иҳәеит Васиа исааҭ днахәаԥшын.
– Изкәытә разҟузеи имоу уи дзызцо! – схәыцрақәа аарла
саарылҵын, исеиҳәарызеишь ҳәа снеиҿаԥшит.
– Еи, ус аӡә далхны длымандаз. Нас зегьы ҳҭынчымхози, –
иҳәеит Васиагьы.
– Иҟаҳҵарызеи, ашәарыцаҩ ианакәзаалак аҩнҳәыҳә деиҩаӡо
убахьоума. Уи дзышьҭоу зхы иақәиҭны, иҽырба-ҽырбо аҳауа
иалоу абынҳәыҳәқәа роуп, – наҭеикит Назимгьы.
Амузыка абжьы есааира иӷәӷәахон, акәашацәа рхыԥхьаӡара
иацлон. Зыҳәса уа иҟаз ахацәеи изгәызтәшаз аҷкәынцәеи
ршьапқәа кәашон мчыла, рыблақәагьы дырччон, аха, рыгәқәа
рымпыҵыҵны уи аӡӷаб дахьтәаз акәакьахь еихон.
– Уааи, ҳкәашап, – сыжәҩа даахеит Васиа.
– Уара, Назим имацара дынҳажьуама, –наиаҭаскит сара.
– Нас иҟаҳҵарызеи, хҩык ҳзеицыкәашом, уиҟәаҵ, изхара
длыхәаԥшгәышьап...
Ҳаргьы ҳшьапқәа нышьҭшь-аашьҭшьуа икәашоз ҳнарылалеит.
– Шаҟа ихәласԥхьаӡахьоузеи, – деиҭаналагеит Васиа, – омак
лакәушәа узлыдхалазеи, улҟәаҵ ҳәа шәынтә иасҳәахьеит... Аиаша ҳҳәап, абни лаҵкыс ҳара ҳаицәоума?! Сара снапаҿы иаазгахьоу аӡӷабцәа ихсаны икадыршәуа рнапхыц даԥсам, илмуӡозар!
Аҳәынҭқар иԥҳа – ус лара дымсааит...
– Иуҳәогьы бзиоуп, аха сшьапы арапара уаҟәыҵ уажәшьҭа, –
исзымчҳазт, инапы ахьыскызгьы иҩҭызбӷыҷааит.
– Саҭоумҵан! – ашырҳәа илаԥш аалҟәиган даасыхәаԥшит уи,
дҟаԥшьшьӡагьы дҩеибакит.
Сара сеиԥш, иахьа ԥсшьара ҿыц иааз ракәхап, арԥарцәа
аӡәаӡәала инеины уи аӡӷаб лҿаԥхьа ихырхәон. Лара азныказ,
иаалыдгылоз рхаҟынтә-ршьапаҿынӡа лаԥшыла иааимылдон, нас
рыцкәашара акәым, ԥышәырчча хаакгьы ҳамҭас инрымҭаӡакәа,
мап рыцәкны иналыргьежьуан.
Зымҩабжара еиҩызымшац аныҟәаҩ изы амза аҭашәара
иаҳзаҩызахеит уи лцара. Ишсарҳәахьаз еиԥш, лаамҭа анааи,
лмахәар ҟәымшәышә ажьы иалапан иахаз лсааҭ днахәаԥшын,
ԥшьшьала дҩагылеит. Нас лыбӷа мырҵысӡакәа атәарҭақәа
адырҩегьых днарыбжьашьқьыр-аарыбжьашьқьыруа днаҳалсын,
амардуан дынҭалеит.
– Сшьапы уаӷрыҵ, – иҳәеит Васиа, аӡӷаб абаҳча аиаҵәара
дналаӡ данца, дсыхәаԥшны дԥышәырччо.
– Сшьапы уаӷрыҵыр, ушьапгьы саӷрыҵып, – наҭаскит саргьы
сгәы хьухьууа. Ҳааибарччашәа ааун, адырҩегьых ҳшьапқәа
шьҭшьуа ҳҿынаҳхеит.
Абас акәын абри аӡӷаб зегьы дышҳалахәмаруаз. Уи дыҩнан,
аԥҭа кьынтыжәқәа зхы ркылҳәаны, икахәхәа-кахәхәа еилагылаз, амзаҵлақәа ирыбжьаҟәыҟәыз аҩны иаҵәа хәыҷы.
Аԥсшьарҭа ҩны адиреқциа, уи аӡӷаб лҟазшьа рдыруазшәа ауп
ишылзалырхыз абри ауада. Аҭыԥҳа дызмыцәо аиарҭа данаӷроу,
лыхчаҿы еишьылӡа иҭатәоу амшынгьы гәааны аҭра иҭыҵуан.
Уи агыгцәа ргыланы ишааиуа ангәалҭалак, дымшәа-дмырҳа
ахышәқәа ҟьаҟьаӡа иазаалыртуан. Ацәқәырԥақәа
иҿырӡәӡәаауан,
идырхьшәашәон амра иаршыз аҭӡамц ахаҳәқәеи амца зҭагьежьуаз
аҭыԥҳа лгәи. Нас амшын хьаҵны иҭынчӡа аҭра инҭатәон, аҭыԥҳагьы
лҽырхьны днышьҭамлацкәа ацәа хаа даамҵарсны дагон.
Есышьыжь, зегь раԥхьаӡа лара лышьҭақәа ҿаҿаӡа ианылон
аҟәара аԥслымӡ аҟны. Аӡага иазнеиз ашәарах еиԥш дхыцәӡа,
днаԥшҟьа-ааԥшҟьо азныказ ацәыҵалашара днадубалон. Нас,
ӡы-цәыкәбаркгьы нҭымҟьакәа, дналашәкәа дцон.
Уи лцәа иахьысуаз аӡы акәын ҳара ҳцәагьы иахьысуаз. Уи лцәа
зшәуаз амра ашәахәақәа ракәын ҳара ҳцәагьы зшәуаз, ҟәарак
ҳаицықәиан, шәшьырак ҳаицыҵаиан, столк ҳаицахатәон. Аха
иабаҟоу, ҳара ҳаныччоз лылахь еиқәын, ҳара ҳаныкәашоз лара
аеҵәақәа лыԥхьаӡон, ҳлыхәаԥшыр дҳахәаԥшуамызт, ҳлацәажәар
аарла лҿы ҩеихлырԥхьон, зегьы лқьышә ҳшықәылҵоз аабон.
Егьҳамчымызт умҳәозар.
Ус, ҩымш руха, сара адырҩегьых акәашарҭаҟны снеит. Ԥасеиԥш
сықәымлакәа, ашә ахь сыԥшуа саатәеит. Аӡәы имаӡа иӡоит, аха
сара иаартны ишәасҳәап усҟанҵәҟьа сшыҟаз: уажәи-уажәи
инҭԥсаауаз сгәы акы ижны иаман, сыблақәа шанхон, сҩызцәа
ирҳәоз абжак саҳаӡомызт, сычча-сыхәмар маҷхеит, зан ипҟаны
игаралҵаз ахәыҷы иеиԥш хрыжь-хрыжь сқәыԥсычҳауан.
Иаасгәалашәеит иахьа ашьыжь Васиа дышсазҵаақәоз:
– Уара абҷы ухьхьоума?
– Ишԥасмыхьыц, сара дуӡӡа! – наҭаскит, ииҳәаз џьашьо.
– Аимҳәаршәаа?
– Уигьы сыхьхьеит.
– Ацәыркаҷы!
– Уигьы...
– Нас убарҭ ачымазарақәа ирҩызоуп уажә иухьызгьы. Умшәан,
уи ԥсгара иақәиҭӡам, иухугоит, – сызқәа днаснасит, агәаԥҳәа амшын ҟәанда иҽналажьны дныхәӡааҵәрыла дцеит.
Сыблала ираӡаны иоусышьҭуан акәашарҭахь иҩнало
аԥсшьацәа зегьы. Аха уи аӡӷаб дыҟам. Ссааҭ снахәаԥшит, дааираны даныҟаз аамҭа хә-минуҭк ахылахьеит. Иҭыԥаны ицо
сгәы иқәкәашошәа збоит, еилашьқьыруа акәашара иаҿу ауаа.
«Уи аӡәы лхаҿы даалгану? Мап! Исызхаҵом, – схәыцуеит
сара, – аха иудыруеи, есуаха лыбла здырхаланы дызхәаԥшлоз
аеҵәа лзылбаазар уаха?» – ашырҳәа схы ҩышьҭыхны ажәҩан
сҩаҵаԥшит. Ажәҩан аеҵәақәа аҵаӷӷа иаҵаԥсоуп. Издырхуада
уи дызхәаԥшлоз аеҵәа арбану?
– Саҭамзааит! – абри аамҭазы бжьы хааӡак геит сывараҿы.
Сааҭрысын, сгылац сзымдырӡо сагьыҩагылеит.
– Ухәыцрақәа еиԥысҟьазар, саҭоумҵан! – сывараҿы аҟәардә
лҽаақәкшәа, лыблақәа хааӡа дсыҵаԥшуа даатәеит сыззыԥшыз
аҭыԥҳа.
– Ҟаҳ, мап, акагьы, – ҿаасҭит сара исҳәо-изуа сақәымшәо,
сҭаҟьаҭасуа.
– Утәа, саҭамзааит!.. – дааҟәымҵӡакәа аминауаҭра шьҭалҵон уи.
Саргьы ԥшьшьала саалыдтәалеит. Лхы ҩышьҭылхын ажәҩан
днаҵаԥшит, нас иааҟәылган, схаҟынтә-сшьапаҿынӡа лаԥшыла
сааимылдеит. Ҿылҭуам. Саргьы, сыбз сҿаҵа иадҷаблазшәа,
сыԥшшаӡа стәаны сылзыԥшуеит.
Ауаа ҳаицгәарҭеит. Васиа ҩынтә сҭыбыӷҷааны дсывсны дцахьеит. Назим ҳашьҭахьҵәҟьа дааин, ихы ҩнапыкла икны дтәоуп.
Џьоук акәашара иаҟәыҵит, џьоукгьы уаҳа царҭа рымамшәа
ҳаԥхьаҵәҟьа иааин, ацицарқәа реиԥш аилагьежьра
иаҿуп. Лара
ҿылҭуам, сара сызҿыҭуам.
– Уара аратәиума? – аҭынчра ааилалгеит ԥыҭрак ашьҭахь.
– Аиеи, абри араион сатәуп, – еишьҭаххы-еишьҭаххы
рҿаархеит
сыхәцәаҿы еивҵаханы иҟаз ажәақәа, аха урҭ сгәы
ашьҭыбжь иахәаҽуан, сара схаҭагьы цқьа исаҳауамызт.
– Ҳандәылҵыр сҭахын, унызкыло акы ыҟамзар, – маҷк
лыҽрыцҳатәны даасыхәаԥшит уи.
– Акагьы, – ашырҳәа сҩаҵҟьеит сара.
Лара аԥхьа дсышьҭу, сара аԥхьа сцоу, ҳашдәылҵыз ҳәа акгьы
сгәалашәом. Ԥыҭрак ҿымҭуа, амза ашәахәақәа зҵахәмаруаз
абаҳча ҳаҵаланы ҳнеиуан ҳҩыџьагьы. Ԥхыӡла зҽынеиҵыхны,
ажәҩан ихиаала имԥрыцда?! Убасҟан шәшы_ҟало сыҟан саргьы уи ауха. Адунеи сара истәын, есуаха уи лылаԥш здырхаланы
дызхәаԥшлоз лиеҵәахә аакыдԥааны лнапы инасыркыр ада моу
сымамкәа снеиуан.
– Абра ҳаатәап, – акаламра ихәыҵагылаз аҟәардә днықәтәеит.
Саргьы саалыдтәалеит.
– Сеилукаар бзиоуп, сузеилымкааргьы иҟасҵарызеи, – уаҳа
дымԥшӡакәа дналагеит. Уажәраанӡа зҿаԥшырҭа ҳмауаз ахаҿ
ԥагьа, ужә агәыкра аҿықәыҳәҳә, абар саԥхьа илашоит.
«Беилыскаауеит, беилыскаауеит!» – ихәыҭхәыҭуеит иҭыԥаны
ицоз сгәы. Аҟәардә снықәҳәазан иҵегь сааигәаны сналыдтәалеит.
Алкаголик инапқәа аҵәца анырбалак ишҵысуа еиԥш, иҵысуеит
снапқәа, – урҭ ирҭахуп иҟәымшәышәӡа рааигәа ашьамхы иқәу
анапқәа аанкыла иршьшьлар, аха иабаҟоу – ишәоит: «заацәоуп,
заацәоуп!» – абжьы рықәнаргоит сгәы.
– Уара абраҟа унхоит ҳәа ансарҳәа, исыӡбеит сыгәҭыха
мӡакәа иуасҳәарц. Абзиабара иит рҳәалон, аха сара схаҭа уи
ахьиз сымбацызт, – маҷк лҽаанкыланы асаараҟа дышьҭаԥшуа
даатәеит. – Жәаха ныҟәара ҳаҟан, – даақәыԥсычҳан лхы
ҩышьҭылхит, – абни ахәы нхыҵ аҭыԥ ссирқәа рышҟа. – Лыбла зыдхаланы дызхәаԥшуаз ахәахьы снаԥшит саргьы, уи амза
агәыҵарԥхо, ажәҩан иаҵәа аҽадҵаны, аарла ацәаара ааԥшуан.
– Убраҟа дызбеит сара сзышьҭаз ауаҩы, сара исҭаху, сара
исгьамоу... Уи аахыс сзыцәом-сызтәом... Усыцхраа, ҳаибардыр!
– дааскьан дӷәаҵәыӷьаҵәуа исыдсхалахьаз снапқәа неимлагәа
илкит, аԥырӷеиԥш икәеицеиуаз лыбла гәыҭбаақәа алаӷырӡгьы
аарывҵыжжит.
– Дызусҭада? – сҿы аарла иҩеихысхын сҵааит сара.
– Даԥсуоуп... Хымԥада уара дудыруеит, – дҩаҵҟьеит аҭыԥҳа,
– аукы, нырҳак, ижәҩахырқәа ҟьаҟьаӡа, иӡара еиҩаҳаҳа, иԥынҵа
ырхәа, ахьшьцба аблақәа ихоуп, ижакьа еиқәаҵәа-самсал
саӡамкәа иҿоуп... Уи уара дудыруеит, мшәан... Суҳәоит, уаҵәы
иахумган! – лҽаасгәыдлыжьлан сыблақәа неимда-ааимдо
илгәӡит. Ҳавараҿгьы ҽыреимҳәабжьык геит, аха уи агәхьаа зкыдаз.
– Дызҿызи уи? – ԥшьшьала днартәо уажәшьҭа иаҳа сҭынчны
сҵааит сара.
– Драшәон, адгьыл аарҳәны ишьҭеиҵон, иҟьантаԥсӡа ибааӡаны,
ицәа иадҷаблаз ихарԥ иалзбаауан рҽеизраҵәа имахәҿақәа
ирықәгылаз ииаҵә-жьышәқәа...Дыӷәӷәоуп, дыԥшӡоуп... Сыбла
неиқәысыԥсар саԥхьа даагылоит, иаахыстыр сгәахьы диасны
дымцаԥшьха дҭалоит... Нас ҳаибаумырдырӡои?! Уаҵәы иахумган, суҳәоит, – дырҩегьых сара сышҟа лҿаалхеит аӡӷаб.
– Уажәыҵәҟьа шәеибасырдыруеит! – зыгәҭакы наӡаз аӡәы иеиԥш
сгәы ҟәандаӡа, лыжәҩахырқәа наҟ-ааҟ иаанкыланы, аԥырӷы аиԥш
икәеицеиуа исҿаԥхоз лыблақәа снырхыԥшылеит сара.
Абри ауха уаҳа акагьы салымҳәеит уи аҭыԥҳа. Дахьыҩназ
аҩнаҿы ҳнаӡаанӡа лхы шьҭацаланы акы дазхәыцуан. Аҩны
аԥхьа ҳаннеи, лхы ҩышьҭылхын даасыхәаԥшит: ҳавараҿы
иҟәызгаӡа иҭатәаз амшын схыԥшылозшәа сгәы иабон, амза
ашәахәақәа зхыҷҷалоз лыбла иаҵәақәа сахьырхыԥшылоз,
лара
ҿылҭуамызт, аха урҭ шәызҵаарак сҿаԥхьа иқәдыргылон.
– Хымԥада шәеибасырдыруеит! – сҳәеит сара.
Лара снапы рыӷәӷәаны иаанылкылан, аԥшӡы аиԥш ауада
длыҩнапҟа дцеит.
Ажәҩан кеикеиуа еилганы ишыҟоу, аҵырҵырҳәа иаамацәысны
ахысра иалагар ушԥаҟалари?! Убысҵәҟьа сыҟан убри аминуҭ азы:
сеилууа, сласкәантраӡа, сахьыҟоу-сахьану
сзымдырӡо. Ԥыҭрак
сшанханы уа сгылан. Нас ҽаҩраҭагалантәи
аԥш иҿнаршәаз
абӷьыц аԥцаны инканацо аиԥш, сықәԥақәсуа абаҳча сныҵалеит.
Маҷк сахьынаскьаз, амҩа нымҩахыҵ игылаз аҟәардә снықәтәан,
сыбӷа надҵаны, сылацәақәа неиқәысыԥсеит. Инатәара ҳзырбаз
рҳәозшәа ашьхаҵә реиԥш аӷуҳәа иааины иаасхапапеит
ахәыцрақәа: «Дарбану абас зиеҵәахә ҳаракны икыду ахаҵа? –
егьырҭ схәыцра сса-мыссақәа неимырпны, иаарылысхит абри
азҵаара, – Шәлым Бата иакәзар?!. Мап, уи дҭаацәароуп, насгьы
лара ишылҳәаҵәҟьаз дыҟам... Ҳаи, Анцәа иныс, Џьыкыр Баҭал
шиакәу! – азныказы сгәы ҩасыҵасит. – Уигьы башоуп», – аасгәахәт,
Баҭал аколхара арахә иманы ашьха дшыҟаз
анаасгәалашәа.
Дызусҭада нас Амбара ақыҭаҿы сара исзымдыруа? Схәыҷра
зегьы абраҟа исхызгеит, сымаҳә Ҳаиҭ рыцҳа агрономс аус
аниуаз, иахьа хәлаанӡа анышәгәал снахыҩруа сишьҭан. Зчалт
сақәымтәацыз, зымхаҭахәы зцысымфацыз, кырпыжә ӷьычра
сызцымцацыз, архаҿы сызԥхнымҩлацыз, аҳәсеи аҭаҳмадцәеи
рыда, шамахамзар аӡәгьы дубомызт араҟа.
«Нас дызусҭада?! Дарбану уи аҭыԥҳа лгәы ҿызкааз?» –
ахҿақәа реиԥш амшын ала, ашьхала, сышьҭахьала, саԥхьала
икылҵәраа исзааиуеит азҵаарақәа. Аха, рҭак аҟаҵара цәгьахеит.
– Амбара ақыҭаҿы ирацәоуп Нарҭаа рҭеиҭԥш змоу арԥарцәа.
Уиакәым дара Нарҭаа рхаҭагьы абраҟа инхон ҳәа ауп ирҳәо...
«Сзызҵаарыда, амҩа иаша сықәызҵарыда, иҳацхраарыда
абри аҭыԥҳаи сареи?! – схәыцрақәа уахь ишааиазгаҵәҟьаз,
аҟаԥыҳәа даасгәалашәеит аԥсшьацәа аекскурсиахь изгало
аҷкәын. – Уи Амбаратәуп, хымԥада дидыруеит ҳара ҳзышьҭоу
ауаҩы», – сгәы нҭгәырӷьаан, сылацәақәагьы аахыстит. Амза
ажәҩан икыдыхәхәала инеиуан. Акәашарҭахьтә иааҩуан амузыка абжьы. Сҩагылан, ашырҳәа уи аҷкәын дзыҩназ аҩны ашҟа
сҿынасхеит...
«Дышԥасгәаламшәеи, мшәан, Наҳар! Наҳар Џьыкрба», –
абас схәыцуан сара аҷкәын иҟнытә схынҳәны санаауаз: уаҩ
нырҳарак, еиқәа-ԥшьк, ахьча уапа аиԥш ижәҩахырқәа џаџаӡа
сыбла даахгылеит Наҳар. Аҳаҷаҳәагьы иаасгәалашәеит, уи,
сымаҳә имихәҳаз ацә еихиаа анигоз иҟаиҵаз:
– Аи уаагыл. Аҷапырхәа пацәоуп, ашаха узаазгоит, – иҳәан,
Ҳаиҭ рыцҳа абоурахь днаҭрысит.
– Иаҭахӡам, иаҭахы! – Наҳар ибжьы геит. Ҳанааԥш, ацә
агәыҵа ҟәашӡа ҳныҵаԥшит, – ашьапқәа еидыршәланы, аӡыс
еиԥш иҳәаҭ-маҭуа, Наҳар ихәда иқәкны икын.
– Мшьҭабзиала, напымшла! – ацә ихәда ишықәкыз
длаҳаихырхәан, ашҭа дылҭыҵны дцеит.
Усҟан зынӡагьы дқәыԥшын. Уи аахыс шаҟантә ҳаиқәшәахьоузеи
Наҳари сареи. Жәахагьы абна амҩаҿы ҳаидгыламзи,
мшәан. Снапы анааникыла, аҟәаҿаҳәа снаимҵатәарц
аҷык-аҷык аасыгхеит. Иара уи изгәамҭаӡеит, аха сара, данцазгьы
акыраамҭа ихьухьуа исыхьуан.
Ауадаҿы санааи, сҩызцәа азныказ ицәазшәа ҟарҵеит. Аха
сара анрықәҿысымҭӡа, ирзымчҳазт, иҿабӷ-ҿабӷӡа риарҭа
иаалатәан, исыдырныҳәало иалагеит.
– Шәаргьы убасҵәҟьа ишәыдысныҳәалоит! – сҳәеит сара
хрыжь-хрыжь саақәыԥсычҳаны.
Санышьҭала акраамҭагьы сызмыцәт, саныцәагьы сеилаҳанто
аԥхыӡқәа сышрылаз иккаӡа иаашеит.
Ашьжьымҭан иҟасҵашаз зегьы сыӡбахьан: сҽааиласҳәан,
амшын аҟәарахьы сҿынасхеит. Аӡӷабгьы сышнеиуаз ан_гәалҭа
аԥслы аиԥш аӡы дҩалҵәраан, сышҟа лҿаалхеит. Ашьыжьтәи
амра ацәырҵра аҟара ихааны ихаччон лхы-лҿы, илхьыкәкәаны
инеиуаз аӡы цәыкәбарқәагьы, абри аиԥш ацәеижь ныжьны ицар рҭахымызшәа, рҽааныркылон лгәы, лыжәҩахырқәа,
лыгәчамақәа рҟны.
Ҿымҭӡакәа снапы аасымылхит, аха лыбла ихибаҳәала
адырҩегьых рҿаархеит азҵаарақәа: «Нас ҳаибаумырдырӡои,
мшәан? Ҳанбацо адырҩегьых, данбазбо уи?..»
– Деилыскааит. Шәеибасырдыруеит, – иахеиԥш ҩажәак
рыла аҭак ныҟасҵеит сара. Аха сыԥсы зыҿҳәароу, сыхьӡ аҟара
сзышьцылахьоу акы аӡәы мчыла иаасымкәкәааны игозшәа
сгәы
хьынҭыџьӡа акәын сшыҟаз.
Уи аминуҭазы сиҵашьыцуан Наҳар, срыҵашьыцуан, ргәаӷгьы
сыман, сара исцәыӡуаз ацәеижь ахьтә икәеицеиуа иааԥшуаз
аӡы цәыкәбарқәа, дзықәгылаз ахаҳәқәа, дызшьышьуаз аԥша
ҟәанда...
Ҳҩыџьагьы наҟ-ааҟ ҳаиҿагылан. Сара сшынеибаку сбылуан, лара, иҟалап, аӡымҩас бааԥсы ихырқшаԥа инхрыжьлаз
цҳаҵәрык аиԥш дсыхәаԥшуазҭгьы, сцәаныррагьы саргьы лхы
ҳалырхәарц лҭахызҭгьы. Аха, иахьцалак, уи, усҟан сыда царҭа
шлымамыз лыблақәа ирҳәон. Сааҭк иадамхаргьы лгәыӷрақәа
снапаҿы иҟан, адырҩегьых лареи сареи ҳаизынхон, уи сара
акылҳара иаакылыҷҷаз амра ашәахәа аиԥш инеины сгәаҵа
инҭаԥхан, акыргьы саарӷәӷәеит.
– Ҳцар анбабҭаху? – аҭынчра ааилазгеит.
– Иара абыржәгьы! – дааҭрысит лара.
– Шьыжьхьа анаҳфалак, – маҷк аҿҳәара снахеит сара.
– Ибзиоуп, нас! – лыбжьы иҵегь иларҟәны даацәажәеит уи...
Аԥҳәысреи ахаҵареи рҿы гәнаҳа ыҟазар, исԥырхагамхааит
сара, уи аҽны иҟасҵаз азы: акранаҳфа ашьҭахьгьы маҷк схы
нахызга-аахызгеит, амҩа ҳанықәлагьы, инҭыхәа-ааҭыхәо
ашәшьыра иҵашьшьы инагаз акаҭран мҩала дымгаӡакәа,
иаасырҵәин, амшын аԥшаҳәала игаз ажәытә мҩахәасҭа снанылеит дсыманы.
Амҩахәасҭа аԥслымӡ аҽыларӡны илакьы-лакьуа ишнеиуаз,
ацәқәырԥақәа ацаҟь инадцаланы абӷа ахьааиҩырҵәаз
ҳаннеи, ҳааҳәны амарда ҟәаԥа-ҿаԥа ҳнаҿалеит. Уи нахыс,
иаҭахы-иаҭахым, снапы роуны аӡӷаб иналымҵаскуан, лара
аҟарма еиԥш даақәҵәашаны, акыркырҳәа дыччо адрымҳәа
дҩылаԥалон, нас смыргәаакәа, ԥшьшьала лнапы аасымылхуан.
Сара адырҩегьых сыблақәа кыдхало, ҳаԥхьаҟа иаҳԥылараны
иҟаз ахәқәа рыԥшаара салагон, избанзар ахәқәа ирымоуп
аҩадара, нас аладара...
Ус ҩадареи ладареи акыр ҳархыст, шәышықәсала ихәыҭхәыҭуа,
аха макьаназ зыгәҭыха нагӡаны иззымҳәац акәарақәа
акыр ҳарҭыст. Ҳаҵаланы ҳнеиуеит аџь-ккара, ҳхаҿы иқәтәаны
инеимда-ааимдо ишәаҳәоит аԥсаатәқәа. Иҟалап урҭгьы
ашьыжь
ҳазлыҵыз аԥсшьацәа реиԥш гәрамгарҭас ҳрымазар...
Наҳар есааира дааигәахоит, сара сшьаҿақәа иаҳа-иаҳа
исырссо салагеит. Абар уажәраанӡа зымахцә ианкны иаазгоз
аӡӷаб, уажә ашьабсҭа еиԥш дкалаӡа саԥхьа дгыланы дахьнеиуа.
«Абзамыҟә сара, абзамыҟә! – сҭаҷкәымқәа раҵәаны сасуеит
схы, – амца салаԥаланы исырцәоит ҳәа сышԥалагеи. Ибасҭахыз
абри амҩа, иабасҭахыз урҭ анапқәа, аџьаз-ҵәҵәа аиԥш аккара
иҵҩыз аччабжь, исыҵаԥшуаз абла хаақәа...»
Идагәаӡа харантә иааҩыз алашбжь схәыцрақәа саарылнахт.
Схы анҩышьҭысх, аӡӷаб наскьа амарда даҿаланы дҩеиуан.
– Еи, аҭыԥҳа! – сыбжьы налхьызгӡеит, – бахьцо акәым,
баанҿас!
Аӡӷаб ашырҳәа даақәгьежьит, аха, сара сышҟа дмааикәа, уа
лҽаанылкылеит.
Сара сылзааигәахеит. Аҵәахаҳа еиԥш иуаркалеиуа,
иҭҵәрааны ицон лӡамҩақәа, лԥышә хыҟаԥшьаа-ԥахә хәыҷқәа
ачча аарықәыххуа, ԥыҭрак дсыхәаԥшуан, нас ишыҩеиқәылхыз
збеит, акгьы лҳәазаап, аха цқьа иаусаҳахуаз, схы ааилууан,
сышьҭахь игылаз аџь ашьапы сыҽнадысҵеит.
– Дысцәымӷуп ахаҵа мчыда! – сывараҿыҵәҟьа уи лыбжьы
саҳаит. Ацәа салазшәа аҭҳарцәҳәа саалҟьеит. Здацқәа хаххала
иҵыҩрны икажьыз ашә-ҟата дықәтәаны дысзыԥшуан. Сара уи
лшьапаҿы иқашәқашәо игылаз ашьац иаҵәа снылатәан, ашә
сыбӷа надысҵеит. Ԥыҭрак ҿаҳҭуамызт. Алашыбжь гон. Уи сара
сеиԥш ларгьы илаҳауазар акәхарын.
– Иудыруама уара абри амедалион иҭоу? – уи аҭынчра ааилалгеит.
Схы анҩышьҭысх, лыхәда иахаз амедалион адаҷ иааҿлыршәан,
сара сышҟа аҿаалырхеит. Сара иахысҳәаара сзымдыруа иаалымсхын, аган аҿы иамаз акнопка хәыҷы снапы
аннақәсырӷәӷәа, иҩеихԥеит. Азныказы, макьана цқьа ахәашьра
зхымҵыцыз сыблақәа дырзеилымкааит уи апатреҭ ианыз.
Аха нас даузымдырхуаз: саныхәыҷыз сыцәар сыԥхыӡ иалаз,
ҳаныхәмаруаз зыхьӡ хьыӡ-ҷыдас исымаз аурыс дауы Алиоша
Попович!
«Ыы, уии бареи шәеиуацәоума?« – абас слазҵаарц сҿы
иҩанххылан, аха сҽаанкыланы снахәаԥшит.
«Уажәшьҭа еилукаама?!» – исазҵаауан лыблақәа.
– Еилыскааит! – сҳәеит сара аарла сҿы ҩеихсырԥхьан.
– Агәаӷ сымоуп абри ашәшьы, – адырҩегьых аҭынчра
ааилалгеит уи, – шьакәармак зԥышә иқәкым ахаҵа цәыш
еиԥшнысшьалоит... Изыниазеи гәаҟрас, ҳәыҳә ҟьалак назықәтәашаз
махәҭак налымиааӡакәа иҵшьшь, ҵыԥх иԥсыз адыӷаҷиа
аиԥш адац ҭыԥсаа хәыҷқәа хаххала инкаҳаит... Насгьы шаҟа
иҵла хьшәашәоузеи, ашьоуми, мшәан, ацәеижьы зырԥхо...
Амаҭ насхьысызшәа сгәы иабоит абас ишьадоу акы сааигәара
ианыҟоу, – аҭыԥҳа дҩагылан, ҳҿаԥхьа здац дуқәа анышә
аԥсылара иаларԥаны, зымахәҭақәа еилыршь, имадыхӡа игылаз
аџь ашҟа лҿыналхеит.
Саргьы сҩаҵҟьан, хаҵаҵас лыжәҩа снаҵаххрацы снеихеит,
аха инасроуз снапы цәышқәеи саԥхьа иҵыҩрны икажьыз
ашә ҟатеи анааиԥшнысшьала, ашырҳәа сџьыба инҭаскит.
– Игәоуҭахьоу, ҵиаас иҟоу зегь реиҳа аџь шыԥхоу? – уи
дышнеиуаз лыҩнапыкгьы аџь ашьапы иаакәлыршан, лыхгьы
надылҵеит, – агәеисыбжь гоит, уазыӡрҩи... Шаҟа ицқьаны, еилганы иуаҳауазеи! – аџь ацәа аиҟәԥарақәа есааира ирыбжьалон
лӡамҩа ҟәымшәышә. Саргьы лааигәараҵәҟьа снеин сӡамҩа
надысҵеит. Лыԥсыԥ ҟәандаӡа ианаасҿашәшәа, зынӡагьы снеилууаа сцеит.
– Иуаҳауоу?
– Ишԥасмаҳауеи! – сҳәеит сара, иҭыԥаны ицоз сгәы снапы
адырӷәӷәала... Сылацәақәа ԥшьаала рҽынеиқәырԥсеит.
– Сгәы нкыдкыланы иԥҵәеит, – ацәажәара даҿын уи. –
схы здыруа сҟалеижьҭеи сҿаԥхьа ахаҵа дхырхәоит. Уи ибӷа
ырхәаны, иԥышәқәа ҭырқәацәаа снапы иадкыланы икуп... Ахаҵа
дхаҵазароуп: аџыр еиԥш дузмырхәо, аԥхаҳә аҟара дџьаџьаны,
адау иаҟара дҳаракны, ахра аҟара дыӷәӷәаны дыҟазароуп. Уи
иоуп аԥҳәыс лгәы ҿызкаауа... Ԥыҭк лҽаанкыланы, даасыхәаԥшит
уи. «Шәарҭ сгәы ԥышәҵәахьеит, кәыбрыкгьы шәысзаҩсуам
уажәазы», – аҳәон, аџь ашьапы кылблаа иагашашәа амцаԥшь
зқәыхәмаруаз лхы-лҿы.
– Ҳцап, ҳцап, – сҳәеит сара аҵыхәтәанӡатәи сгәыӷрақәа
анаасымылкәкәаа. Нас акыркырҳәа дааччан, снапы кны днасыхеит. Лара дыҩны дцон, сара, ашаха ацныҟәара зҭахым
ацәҵыс аиԥш, сқәасқәасуа слышьҭан. Ус, аџьра ҳлыҵсын,
ахуҳәа амҩаду ҳнангылт. Уажәраанӡа лара лнапы мчыла ишсымылхлоз, уажәы, дмыргәаакәа ԥшьшьала снапы
аалымсхит.
– Аа, Наҳар дахьынхо! – амҩа нымҩахыҵҟа снапы насырххеит.
Аӡӷабгьы даасыдԥалан, лшьацәкьарақәа дрықәгыла, лхы
шьҭԥааны аԥшра далагеит.
Аџьра неимыҭхааны, ихы иҭарԥаны иааигоз иҩн хәыҷқәа
ныҵаиргылазшәа, наскьа икәаԥ-кәаԥӡа ҩ-ҩнык аиаҵәара иалубаауан. Уаҳа хәба-фба верс ааигәа уаҩ дынхаӡомызт. Амшын
акалҭ инаркны ашьхарахь ажәҩан иналаӡ ицоз абна иаҵәара
аҳас иамаз Наҳари, уи зырҿыхоз аԥсаатәқәеи, зыцқәа еихыршьны иаакылҟьалоз абынҳәақәеи, Наҳар ила Дамшә зыхәламшәа
ԥнамҵәацкәа инханы иҟаз ақәыџьмақәеи
ракәын.
Амала, зны-зынла ӷьал-пал ҳәа абрахь иааҭалалон аныҟәацәа.
Урҭ рпатреҭҭыхгақәа ахәаԥҳәа еиқәкшо, алашьцара иҭнацаанӡа
еиԥхьытта аккара иҵан. Ианцалак, Наҳар дуар-чаруа, икарыжьыз ақьаадқәа еизганы, амца ԥырхага ахьыҟанамҵаша џьара
инышьҭаҵаны, инықәблаа игон.
Иара Наҳар ихаҭагьы шаҟантәи апатреҭҭыхга аҿаԥхьа дгылахьази – алым еиԥш деиҩыҳаҳа, иӡара нҭарс икны, иџьымшь
еиқәаҵәа жәпақәа ирыҵагьежьуаз ибла гәыразқәа ыргызмалны, дԥышәырччо.
Усҟан аҳәсақәа, рыԥсы акы алакны илбаардозшәа аҿамҟәара
иалагон, зхацәа заа аӷәра рҿазҵахьаз џьоукгьы. Наҳар
инаиваԥаланы рпатреҭқәа ицҭырхуан.
Бнауаҩык даабеит ҳәа днықәшьшәа иацәажәарц зҽазызкуаз
хацәақәакгьы ҟалалон. Аха, Наҳар дзакәыз анеилыркаалак, ихӡыӡаауа акәын иара дызныз аплионка ахәшә ишӡаарҵоз.
Изаарышьҭуаз апатреҭқәагьы абас рнырҵон: «Ҳдоу гәыраз,
ҳдоу ҟәыш...», ма «Алым – ахьшь аблақәа зхоу», – уҳәа дыздырымкылоз иҟази.
Абасоуп дшылбаз уажә сывараҿы игәаҭеиуа аӡӷабгьы.
– Нас ҳлашьҭы, – смахәар нҭарсны слыма лҿыналхеит уи
аӡӷаб.
Ахьхьа-хьхьаҳәа ичча-ччо, ицқьакәакәараӡа илеиуаз акәараҷҷа
ҳанныҽԥынгыла, «уа шәахымсын», – аҳәозшәа, иҩаҵыҩрын,
аккара ыҵырцәажәаауа, ҳара ҳашҟа аҿаанахт Дамшә.
Сара азныказы сшәаны сааҭрысын, иаацәгьарахар сназкыдыззалаша ҵлак сааигәара иҟоумашь ҳәагьы снаԥшы-ааԥшит.
– Шаҟа бзиа избози абас згәамч ҭоу ала нарҳара! –
сымҩанызаҩ лыбжьы сшәара саалнахит.
– Пуп, пуп, пуп, – уи ахала имааир ҳәа дшәозшәа, лԥышәқәа
ҭырқәацәааны даԥхьо, ахаҳәқәа дрықәԥала-рықәԥало акәара
днырҟьан, уахь лҿыналхеит. Алагьы ишааиуаз иамкамышьҭӡакәа
ашшаанда илахууаан, иҳажәларц аҿаанахеит.
– Аа, бафт, бафт! – сыҩныҟаан, сывараҿы, икажьыз
аҵәҩан аашьҭԥааны акәара снахыԥоны еиԥш, Дамшә шааиуаз иаалыдыххылеит. Ашра иаҟәыҵын, азныказ ахаԥыцқәа
аахнарџьаџьеит. Аԥҳәыс дадгылан, ахы лнапы аннықәылшь,
алацәақәа еиқәыԥсаны, иҵхәыршәшәо иналымҵатәеит. Сара
сыҵәҩан раҳаны ишыскыз, сшанханы саанхеит. Уи ала ахы шылшьышьыцыз илшьышьуан, иара изааӡаз аԥҳәыс илԥылазшәа,
лымҵабылгьара иаҿын.
«Ҳаи анцәеиныс, абри аҩысҭаарак дшалаҟоу», – иџьшьаны
сылзыԥшуан. Нас сыҵәҩан нкажьны, дара рышҟа ҩ-шьаҿак
неихызымгацкәа, Дамшә ҩаҵҟьан, ахәажьы еиларгыланы,
ажьаӡа-ҟаԥшь иалыҳәҳәоз афрангь хаԥыц ҟәашқәа сныҵанарԥшит.
– Умааин, умааи! – ала ахәда лнапы накәлыршеит уи, – аԥҳәыс
ала шылхыбаауа узымдырӡои?
Саргьы сџыџӡа саагылеит, амала, «Ала бзиа аԥҳәыс илеишуам», ҳәа саҳахьан акәымзар, аԥҳәыс ала лхыбаауеит ҳәа
смаҳацызт.
– Ҳамԥсыр егьа аабап, егьа ҳаҳап, – сҳәеит сара, ацәажәараҵәҟьагьы
сацәшәа-ацәырҳауа.
– Ҟҳы, – сышьҭахьҟа ҽреимҳәабжьык геит. Санаахьаҳә,
Наҳар қьрысҭа цәырԥсса дук даҵаланы дааиуан. Саргьы уахь
сҿынасхеит.
– Ҟоҳ, Ладикәа уоума, ала машәырк шәызнамуааит, амарџьа,
Дамшә, усҭыҳә! – Наҳар иқьырсҭа жәҩахырла днаҵасшәа
инымҩаниҵан, аҭәызҳәа иахьынкаҳаз адгьыл аарҵысит.
Иара, снапы сымххагьы дахьымӡакәа, днасывҟьан, Дамшә
ҵхәаршәшәо иахьлыдгылаз ашҟа днеихеит. Рҩыџьагьы ахыгәсыгәҳәа иааиҿаҳаит.
– Бзиала баабеит! – иҳәеит Наҳар, алаӷәым зҵаԥжәаз ахра
аиԥш даазазамазан.
– Наира! – аԥхьарца ахыц наҿыршьызшәа аҭакс ихааӡа игеит
уи лыбжьгьы. Абраҟоуп уи Наира шлыхьӡыз ахьсаҳаз саргьы.
Зҿаалырхаз лнапы аалымихит Наҳар. Ауатка џьбара аиԥш
аимхәыц зхыҳәҳәыла иҵаԥшуаз лыблақәа, азныказ дырҳәынҷан,
дахьгылаз ус дышшаӡа даанхеит.
Аԥхӡы ицәа иаднарҷаблаз иблуз иалзбаауан, иахьа згәеисыбжьы
ҳазыӡрҩуаз аџь адацқәа ирҩызаз адаш шәпақәа,
аԥхныг аиԥш ираҵәаны наҟ-ааҟ ижәҩахырқәеи имахәарқәеи
ирықәгылаз ииаҵә-жьышәқәа. Урҭ зегьы даҽа ԥсҷыдак рхазшәа
ишьҭыԥо, ахәмарра иаҿын.
Наира лыблақәа иҵагьежьуан, иҿахәмаруан, иааҟәымҵӡакәа
акы рҳәон. Иҵыс-ҵысуаз лԥышәқәеи наҟ-ааҟ лӡамҩақәеи
уажәы-уашьҭан ашьа аарылыжжып уҳәартә иҟаԥшьхеит.
Инапы шылкыц илкуп, есааира дизааигәахоит. Дамшә аҵыхәа
ырқьақьаны ишаршәшәац иаршәшәоит...
– Ла-мыждак ҳамоуп, агәӡыӡара санаргеит. Арахь уиас! –
уи ихьыз зегьы ала инахареитәын, инапы мчыла иаалымхны,
Дамшә дҩаҵаҟьеит.
Сара, Наҳар инапы имысхрацы дара рышҟа сҿанаасха, Дамшә
дырҩегьых ахаԥыцқәа хырџьаџьаны сныҵанарԥшит.
– Иҟоуи, шәышԥаҟақәоу? Уаҳцәыӡӡеит рацәа, – иажәақәа
дреигӡа-реигӡо дсазҵаауан уи. Ауалыр иҭыҩуазшәа игоз
ибжь-гәаҩа ақьиареи аҳалалреи алыжж ицон. Снапы иара
ишиҭахыз ишисымҭазгьы, снацәкьарақәа ацха бжьыршьызшәа
еидҷабланы, ицәышӡа иааимсхит.
Наҳар ҳҩыџьагьы ҳҟазшьақәа џьашьаны, азныказ ииҳәара
иҿамшәо даҳзыԥшуан. Саргьы лагашьа сымамызт.
– Сас бзиакгьы даҳзааугазаап, шәлеи аҩныҟа, – сыжәҩа аанкыло, излак цәыҵырԥшны Наира лахь днаԥшит Наҳар.
– Дсасу даԥшәымоу сыздыруам, аха аӡәгьы даазгеит, –
наҭаскын саргьы, сыбжы, сара истәӡамкәа сааччеит.
– Уи ауми абзиа, шәеигымхааит, аха, аҩныҟа ҳлашәышьҭ, –
Наҳар ԥаса аиҳа иҽаамихын, сыжәҩа кны днахеит.
Иҟасҵахуаз, реиҳа еиӷьхарызеи ҳәа азхәыцхагьы смаӡакәа
снаишьҭалеит.
Наҳар иашҭа уамашәаҵәҟьа иԥшӡан. Ахҳәа наҵак мыркатылла ихирффазшәа, адәы иаҵәа џьара ҳаскьынк ҩалкьны иубомызт.
Зҽеиҵҳәа ашҭа иқәгылаз араду ҳашнамҵатәаз, асыԥса иацырҟьа
илеиуаз рҩашк ҳҽынҭаҳшьызшәа ҳахьшәашәаӡа
ҳааҟалеит. Аха
сара сҭынчмызт. Снапы ианыз аус ахала аҟалара ишаҿызгьы сахыццакуан, сахӡыӡаауан. «Иудыруеи, – схәыцуан сара, – зҿы хту ахра
аиҳа, аԥсҭҳәа зҿажьу ахра иаҳа ишәарҭоуп рҳәауеит. Наҳар аџьабаа
аҟырҟы икылсхьоу уаҩуп, сныҟәашьала игәы сырхьшәашәар? Исзааугаз дызусҭада ҳәа дысзыҵҟьашам, аха иҭабуп сахьугәалашәаз,
уажәазы дахьааугаз дга, иҳәар? Усҟан сымԥси?!» – уажәраанӡа амалахазгьы сымԥахь иқәымлоз ахәыцрақәа сааимдырххеит абраҟа.
Аха, руа иалысхышаз ҳәа акагьы ансзымдыр, сҩаҵҟьеит ашырҳәа.
– Утәа, уԥсы ааиҭак, уажәыҵәҟьа бысҭак еиларҵәиуа
ишәзызуеит, – иҳәеит, еирыӡк азна аҩи, саан гәаҩак хыппуа
акакани зманы иааҳадгылаз Наҳар.
– Иҭабуп, аҿаҵа сфом, убаҳча збоит, – сҳәан, рҩыџьегьы ааизныжьны, аҩнқәа рыбжьара иҿаз агәашә аартны, абаҳча сынҭалеит.
Ихьырхәаны игылаз ашәырҵлақәа снарыҵс-аарыҵсуа, Наҳар
ибаҳча аҩадахьала аандара азызуаз акәара ахықә снықәгылеит.
Акәара иаацәырҵуа-инцәырало, ахәажәра
аҽыларӡны, ахаҳә
ҟәашқәа ирыбжьаҽҽо алеира иаҿын.
Сара снапы ҩасыгӡан, иҟанҭалеиуа ишәны икнаҳаз
шьақарҵәак ааҿыхны аҟырҿ аахсыргеит. Аҵәа хәыҷы-хәыҷ
сацҳауа, ашьапы сыҽнадҵаны, схәыцуа акраамҭа сгылан.
Исгәалашәеит уи аӡӷаби сареи раԥхьа ҳахьеиқәшәаз, ашьҭахь
сшыҟалаз, ҳаицәажәарақәа, ҳаицныҟәара уҳәа абри абжьарак
исхызгақәахьаз зегьы.
Нас «иҟалалак ҟалааит, ҳаззааз иаҳәаны наҟ сырԥырҵып», –
ҳәа сыӡбеит. Зыбжа сфахьаз сҵәа ыршәны инкажьны, ашацаҳәа
абаҳча сыҵаланы сҿынасхеит.
Уажәы, Наҳар бзиа узбоит ҳәа иазҳәараны иҟаз сара сакәушәа
сгәы аҭра иҭамгыло, абаҳча сызлаҭалаз агәашә саннылагыла,
Наира лыгәҭакы анагӡара даҿын. Сԥышә инҭасызшәа
саагылан,
аҩны аган сыҽнаваскит.
Наира атәарҭа дықәҳәазо есааира Наҳар дизааигәахон. Лызнапык лгәы иадкыланы, егьи лнапала Наҳар ишьамхы иқәкыз
инап џьаџьа ду ашьышьра даҿын.
– Салгеит! – сҳәеит саагәырӷьан сара. Еидара дук сыхәда
иаақәҳәаны илкасыжьызшәа сҽаариашаны ахәхәаҳәа саақәыԥсычҳаит.
Нас узцаларгьы уцала, аанда сҽаваршәны амҩаду
ашҟа сеихеит. Наира лышьҭахь сеихоуп, аԥсыкоуп илыгу – Наҳар
ихәда аҟынӡа дҩаӡахьеит. Иара иблақәа иаҳагьы
рҽырҭбааны
исыхәаԥшуеит. Иҟалап иблақәа срымбо дҟалахьазҭгьы, ма сцарц
иҭахны, симбозшәа ҟаиҵозҭгьы. Уи акәым, Дамшәгьы сгәанаҭом.
Уи аҵыхәа ҩыз ду ырқьақьаны,
абз ақьышә иаақәшьуа Наиреи
Наҳари ирыҵаԥшуеит.
Абаҳчара аҵыхәан аанда сҽынхырҩрны, акәарҷҷа снырҟьан,
амҩаду сҽаҭаны сдәықәлеит.
Ԥыҭрак саныҩаскьоуп ашареи ахәлареи шеицыз ансгәалашәа.
Ссааҭ снахәаԥшзар – хәба ҟалахьан. Амра хыҵхьан, уи
амшын аҽынҭажь аҽарыхьырц аҭахызшәа иҭаланы илеиуан.
Аха сара сыццакуамызт «аҭахызаргьы илашьцааит», – сгәахәын,
сыԥсы ааиҭаскырц хаҳәык снықәтәеит.
Еихашьшьы саԥхьа илашьҭыз аџьра иҵибаҳәа рҿаархеит
агәалашәарақәа. Агәалашәарақәа, ахәыҷреи ақәыԥшреи ирыцу
агәалашәарақәа... Сара схәыҷреи сқәыԥшреи абраҟа исхызгеит. Абраҟа акамбашьқәа гәарсхт, аџьмақәа сыхьчеит, аҵәыргыла
сахыԥеит, сшьамхнышланы аԥилоу сасит, амҟәыбақәа сыдҳәаланы
аӡсашьа сҵеит. Зынгьы сышәҟәыҭра
сҟәынҳәаланы
ашкол ахь сныҟәон, нас счамадан шьҭыхны адәыӷба сынҭалан,
сҩызцәа ахьцоз аҵарашҟа сцеит...
Сани саби анԥсы, абрахь Амбараҟа саазгаз сымаҳә Ҳаиҭ
уамашәаҵәҟьа длафҳәаҩын, длахҿыхын, егьа уадаҩра дақәшәаргьы
дшыччо, дшыхәмаруа иааихигон.
Исгәалашәоит, абас ԥхынрак азы хәылԥазык уи илахь
еиқәышьшьы ашҭа дааҭалеит. Сара ихы сышнықәԥшыз аиԥш
сҩаҵҟьан, снеиԥынххылеит. Аха Ҳаиҭ ԥасеиԥш дысмахәмарит,
иџьыба акы ааҭыгангьы инасимыркит, снапы санкны сима дааин,
деизҟәыҿы, ашәшьыраҿы игылаз аҟәардә днықәтәеит.
Саҳәшьа
аҭаҭын зхалԥсоз лмахаҭа наҟ инышьҭаҵаны, илҳәара
лҿамшәо,
ԥыҭрак дихәаԥшуан.
– Иҟалеи, узыниеи? – дҵааит уи, аарла лыԥсы ааивылган.
– Аибашьра иалагеит! – ахәхәаҳәа даақәыԥсычҳаит Ҳаиҭ.
Ауха шаанӡа сымаҳәгьы саҳәшьагьы лацәааихьшь ҟарымҵеит.
Лара амҩаныфа излырхиауан, иара аҽҳәа дыҽҳәатәаны,
саҳәшьа аҽны илцәынхаз аҭаҭын ирыԥхуан.
Саҳәшьа акәасқьахь сганы сышьҭалҵарц далаган, аха Ҳаиҭ
имуит:
– Аԥшәма амаҵурҭаҿы дыҟазароуп, – иҳәан, иҩнапык наҟааҟ схы аарыбжьакны, сыбла дынҭаԥшит, – уҽырӷәӷәа, уаҳәшьа
лгәы даумырган, – нас аҵәах аасҿырганы сноуишьҭит.
Саҳәшьа лкасы амҳацә аалыҿшьуа, акы лҭахызшәа акҿаҩра
дынкҿалеит. Сымаҳә иблақәа шихаччац ихаччон, аха иҵауланы
хрыжь-хрыжь ахәхәаҳәа даақәыԥсычҳаит. Сара иҟаз закәыз ҳәа
цқьа акы еилкааны исыздыруамызт.
Аацәылашахьан, уажәы аԥсшьарҭа ҩны «Ахьтәы ҟәара»
ахьыҟоу аҿаԥхьа адҳәыԥш аҿы ҳаннеи. Аибашьра ажьаӷьырҩага
ианаркыз ақыҭа иалибаҳәа абраҟа аизара иаҿын арԥарцәа.
Урҭ ана-ара гәыԥ-гәыԥла еидгылан. Џьоукы алаф рҳәон, даҽа
џьоукых – ашәа.
Иахьа уажәгьы абри аҭыԥ саннавалалакь, анышә иҵыҩны
игошәа саҳауеит:
Саан, сан Ашәынхыҵҟа сыргауеит, санаа!
Уаан, уан, уара ургар уан илымада, уанаа...
Шәнеибац, шәнеибац аԥсуа рыҷкәынцәа,
Аԥсны азыҳәа ашьа казҭәо, аԥсуаа рыҷкәынцәа!..
Ҳаргьы ҳнеины ҳнарыдгылеит. Еилыџьџьаауа иаркны астол
иқәгылоу акьлантарқәа иреиԥшын иҟата-ҟатаӡа еилагылаз арԥарцәа. Урҭ ршьеи-рыхши ааиларҭәон, рыгәқәа амца
рҭагьежьуа ирҭан. Ашәа рҳәон. Урҭ ашәақәа реиҳаракгьы
исмаҳаӡацыз ашәақәан. Аха угәы ԥшаауа, улаӷырӡқәа угәы
иалаҵәо, иааукәыршаны игылоу зегьы аасгәыдыҳәҳәаланы
игәыдыскыландаз уҳәо уҟарҵон.
– Ҟыҳ, ҳаимҩалацәоума, нас Ҳаиҭ! – аџықә-џықәҳәа дыччо дааҳадгылт Наҳарра рашьеиҳаб Аслан. Егьырҭ иашьцәа
ахҩыкгьы ҳакәаӷӷа иаагылеит.
– Аӷа дҳабжьалаанӡа ҳаимҩалацәоуп, – наҭеикит Ҳаиҭгьы,
Аслан инапы рӷәӷәаны иаанкыло.
– Наҟ, ииуазеи уи шәара дшәыбжьалартәы, усҟан ихы аџьҩа
ианиҟьааит, – дааҵҟьеит Наҳарра ран Ҽырбахан рыцҳа, –
аҳаҳаи, џьара шәнеицрымшәан... Шәанцо, шәанаауа... Абри
агаӡажә уихылаԥшла, нан, Ҳаиҭ, – Ҽырбахан лыҷкәын еиҵбы
Наҳар днаиҵаԥшит.
Наҳар усҟангьы гыларыла уажә дзаҟараҵәҟьоу даҟарахахьан.
Абаакы, аарҩара иқәнакызшәа ана-ара ихы-иҿы иаақәнаԥсаз
ахәыц еиқәаҵәақәа ҳәызба рхьымсыцызт.
– Уи инап ау дуқәа рыла иан дааигәыдиҳәҳәалан, акҷырақәа
еивҵаԥсаны изылдаз лылахь днагәӡит...
Саҳәшьа Гәдоуҭанӡа инаскьалгарц дрыццеит. Сара Ҽырбахан
слыцҵаны аҩныҟа сдыргьежьит.
Аибашьра иалгеит. Џьара-џьара ҩнаҭақәак рҿы алашарақәа
нхәыҵҟьа-аахәыҵҟьаны иакуа иалагеит, егьирахь макьаназы
алашьцара шахатәац иахатәан.
Уахык зны саҳәшьа сыхьӡ ҳәаны инҭлырҟьаз лыбжьы
аҭҳарцәҳәа ацәа саалнахит.
– Уӡырҩи, Ладикәа, уӡырҩи, – уи харԥ заҵәы аԥенџьыр днадыххылан иҟьаҟьаӡа иаалыртит.
– Уауаау, уауаау, сара рыцҳа, уауаау... – хаҵа ҵәуабжьык
аҵх
иалыҩны иааҩуан. Алашбжьқәа гон. Џьоукгьы еиқәҿырҭуан.
Асланраа рқьаԥҭажә иақәкны ауп ишго, – иаҳәшьа лыԥсы
лгәы икылаханы аԥенџьыр даадҟьан, ажәжәаҳәа аҽеилаҳәара
далагеит.
Минуҭқәак рышьҭахь, саҳәшьеи сареи ҳаишьҭаԥало Наҳарра
рашҭа ҳанҭалеит.
– Уауа, уауа, сара рыцҳа, уауа, сан рыцҳа!.. – аҵуабжь шгацыз
игон. Иҵәуаз деимырхха дшыркызгьы агәызҳәа игәы дахькыдсылоз ашьҭыбжь ашҭа аҵыхәангьы иуаҳауан.
– Иаада, руа иаада?!– раԥхьа иаалԥнаҳалаз аԥҳәыс длазҵааит
саҳәшьа.
– Наҳар иауми бара, Наҳар! Даргьы ҳаргьы ахәылакқәа, –
лҵәуара иалаҵаны ҿаалҭит уи аԥҳәыс.
– Унан, шәарҭ арыцҳақәа, унан, ҳарҭ агәаҟқәа, – саҳәшьагьы
ауеимадаҳәа инеималҭәан, уи дналышьҭалеит.
Ҿыки-бзыки рыла иузеиҭаҳәом ауха абра иҟаз: ахацәа руубжьы гон, аҳәса аккаҳәа амыткәма рҳәон; зегьы ирылыҩуан
Наҳар ибжь-гәаҩа... Ақьаԥҭажә иазымкуа ажәлар еизеит. Саргьы џьара сцәыҵагыланы сышҵәуоз сӷьазкын, сылацәақәа ҭчаа
сҟалеит...
Иабанӡарҵәахгәышьоз, аҽны шьыжьымҭан агәылацәа Наҳар
днадыртәан иарҳәеит: иашьеиҳабцәа рыхҩыкгьы рзы ашәҟәы
еиқәаҵәақәа ргәы кылблааны ишааз; урҭ ашәҟәқәа, иан Ҽырбахан
рыцҳа данԥсы ишцәырыргаз; Лӡаа ирымоу иаҳәшьа, лаб инхамҩа
қьаԥҭажәстәрым ҳәа лхәыҷқәа лыманы дахьаақәтәаз, уахык
рыҩны машәырла амца нацралан инықәццышәаа ишцаз уҳәа, –
иара дыҟамиижьҭеи иааҟалахьаз зегьы.
Аиашаз, урҭқәа Наҳар ианиарҳәоз сара сыҟамызт, аха изласаҳаз
ала: унаисыр шьакәарак илымшәо, деизҟәыҿны рыҩны
иаҵаз ахаҳә цәыбблы дахьнықәтәаз, уаҳа даамқәацаӡауа,
илеихашәа ихәлазаап.
Уи ашьҭахь мчыбжьык Наҳарра рқьаԥҭажә аҟнытә амца
хааӡа иаабон. – Наҳар ржәытә хәышҭаараҿы амца рццеины
дыҽҳәатәан. Агәылацәа, аиашьара иагьа рҳәазаргьы аӡәы иҩны
дымнеит. Ашьҭахь Наҳар, абыржәы зцәаара збо аҩн хәыҷқәа,
абраҟа абна аакылрхааны инықәиргылан, анхара
далагеит.
Уи аахыс абар жәохә шықәса ҵуеит. Аамҭа ауанҭа ду ахьнашьит,
аибашьра анацәа ҭыԥқәа зынӷӷала иҟаз ақыҭа ахы-аҿы.
Зыԥсы ҭаз хынҳәит, амҩа иаԥшыз иргәыртәшаз ргәыртәит.
Урҭ
иҭаҵәахны ирымаз аџьынџьыхәеи алаҳарҩеи иша-еиҩҵәҵәа
ахәыҷқәа ирырҭеит, еимхәыцла иҭаӡны, ачқьмаџьа иҭагылаз
аԥаҭликақәагьы аацәырырган астол инықәдыргылт.
Урҭ ирҭоу
азбжак ачаӷьа иаларбан маӡа ачанах инаварҵеит. Еихәаԥшуам,
еицәажәом – аҟыԥ-сыԥҳәа иржәуеит, ԥыҭрак ашьҭахь иахьатәи
русқәа ртәы аацәырыргоит.
Иааурызеи, усоуп аԥсҭазаара шыҟоу: имиц ииуеит, ииз
рызҳауеит, изызҳаз ажәуеит...
Аа, иахьоуп сара иангәасҭаз, Наҳар наҟ-ааҟ илымҳа ашьаҭақәа
рҿы ихахәы аразнеиԥш еилаарцыруа ашла шааланаԥсаз.
«...Ҳы, ашана иалаҟоуп абарҭ аҳәсақәа, – схәыцуеит сара
иккаӡа иҭацәу акаҭран мҩа саныланы сахьнеиуа, – Наҳар
уажәшьҭа ҩынҩажәа шықәса ихыҵуеит, Наира, лара излалҳәаз
ала – ҩажәи ҩба дреиҳам...»
Ус анакәха – Наира дкьаасуа раԥхьаӡа лыбжьы анга ауха,
Наҳар, абгахәыҷы акәытқәа ишреиԥхыӡуа аиԥш, аӡӷабцәа
дреиԥхыӡуазар акәхарын; Наира адгьыл лыҵабгар ҳәа дшәошәа
аарла лшьапы анынеихылгоз аамҭазы, Наҳар аӷа дыԥхарс
Урыстәыла акаршәра диманы дықәын...
Иахьа?! Иахьа Наира Наҳар ида дхәарҭамкәа даақәгылеит.
Сыбла иаахгылеит иахаахыс Наиреи сареи иаҳхаагақәахьоу
зегьы: раԥхьатәи ҳаицәажәара, аладарақәа, аҩадарақәа,
иҵыҩрны икажьыз ашә-ҟата, згәеисыбжь ҳазыӡырҩуаз аџь, Наира илхыбааны зхаԥыцқәа сзырбоз аламура, Наҳар инапџьаџьа
дуқәа зшьышьуаз анацәаҭхәаа ҟәымшәышәқәа, лаӷырӡыла
ихыхәхәо иҭәны, уи иҵаԥшуаз аблақәа...
Алаҳәа еиқәаҵәақәа реиԥш рыхәдақәа ҭҳәа, саԥхьаҵәҟьа
архәара иаавшәаз амашьынақәа схәыцрақәа неимдырпын,
саргьы аанда сынкҿацаланы иласывҟьеит. Уи ашьҭахь ԥыҭрак
ахәыцрақәа сыҽрымҭакәа снеиуан. Исыхьӡар ҳәа сшәозшәа
сшьаҿақәагьы аасырццакит.
Ԥыҭрак сныҟәахьаны, саԥхьа аџьра ааимҟьан, амра зхыҷҷалоз
амшын агәы казказуа сынхыԥшылеит. Сықәгылан Амбаратәи
аҷкәынцәа рыхьшькырҭа Абаажә-ахәы. Унапсыргәыҵа
ианушәа
ауп ишубо: амшын, агаҿа, Амбара, уи акәша-мыкәша ишьҭоу
ақыҭақәа. Аԥша хьшәашәаӡа иаасгәыдышәшәалан,
сыкәа-смаӷра иҭало сааимнадеит.
«Абыржәы сҩышьҭԥрааны, сымҵәыжәҩақәа еиҵҳәа, схышьшьыла
сԥыруа ақыҭа снахалахыр», – аасгәахәт азныказ. Аха,
уи насыԥс ауаҩы ишимоуаз анаасгәалашәа сааиҵанарӷәӷәеит,
уиадагьы, ихьанҭыџьӡа иҟаз сгәы хьухьууа иаасыхьит.
«Аԥырра ада ауаҩы разҟы имамкәа дауҟаху. Наҳар иахьатәи
иразҟы! – адырҩегь схәыцрақәа Наиреи Наҳари рышҟа иааиазгеит. – Нас мшәан, Наҳар иашҭа аразҟы иашаҵәҟьа ҭазгалама
иахьа?!» – сназҵааит схы. Аха, акәапеи-ҩа аиԥш иласкәантраӡа
исхагылаз схи иԥшаа-ԥшаауаз сгәи уи аҭак сырҭаратәы иҟамызт
усҟан...
Амра ҵлакашәара илеихьан, сгьежьны аԥсшьарҭаҩны аҟны
санааи. Ахәыц еиҩысҵәо амла сакны сыҟан. Снатәан ажәжәаҳәа
акрыфаны, ҳуадаҿы санааи, ԥсы зхаз аӡәгьы дыҟамызт. Иҩны астол
иқәыршәыз ақьаад кәамҟьа хәҷы абас аҳәон: «Уԥсаҭа ахьыҟоу,
зыԥсаҭа ыҟазааша уҩызцәа,
ҳхы анаҳзықәымк, автобус ҳанҭалан
Риҵаҟа ҳцеит. Уара утәы ҳаздыруам, аха ҳара уаха ҳхынҳәуеит.
Бзиала, шәгәыдаҳкылоит шәҩыџьагьы! Назим, Васиа!»
– Шәахьымаара шәцааит, аԥхамшьақәа, – сҩызцәа срызгәдушәа
саауарчарын, сцәыҵаччо, ақьаад ԥшьыџьараны
иаасырҽит, иԥызжәарцгьы сҽыназыскын, аха ирыцҳашьаны
сџьыба инҭасҵеит. Нас, сыԥсы ааиҭаскыр амшын ахь сналбаап
ҳәа ӡбаны, схы ахьнықәсҵаз, ацәа сагазаап.
– Ладикәа, Ладикәа! – бжьык сгәы инықәсын, ацәа салаӡамызшәа
саалнахит. Сыбла анаахыст, Назим иԥаҵа еиқәаҵәақәа
сылаԥш нарықәшәеит.
– Иҟалеи, бзиароу?! – аҭҳарцәҳәа сиарҭа саақәтәан, сҵааит.
– Иҟалеи арбан, иахьа ашьыжь иугаз аӡӷаб дыӡт ҳәа ауаа
хыҵны илышьҭоуп! – Назим ихы лаирҟәын ауадаҿы иареи сареи ҳада уаҩ дшыҟамызгьы слымҳа дынҭахәыҭхәыҭит.
Азныказ снеилууаа сцеит, нас схы аамысхын:
– Уи хьаас дҟарымҵааит, – сҳәеит сыбжьы ныҵакшәа.
Ӷәӷәала самхацәазаап, Назим санирҿыхоз асааҭ жәеиза
ҟалахьан. Наира лхабар ҳәа акагьы ыҟамызт. Наҳар игәра
шызгозгьы, Наира илыцыҩназ аҳәсақәа убриаҟара сдыршәеит,
исҳәо-изуа сақәымшәо, сгәы ҭӡыӡааа аҟынӡа.
Ԥыҭрак ашьҭахь, сҩызцәеи сареи ҳаивас-еивасуа, иахьа сызныз амҩа ианыршәланы ҳнеиуан.
Аҵх омашәаҵәҟьа игәзырҳаган. Ишамшамуа ҳхаҿы икыдыз
амза гәылҭәаа ашәахәақәа ҵысҵысуа, хьтәы мҩахәасҭоушәа
амшын ихыԥсалан. Аҭынчра иалыҩны иҷыжь-ҷыжьуа игон
арашәыгақәа рыбжьы. Абаҳчақәа ирыҵшьқьраауа, ахәхәахәхәаҳәа исуаз аԥша иаҳзаанагон ашәыр рыфҩыхаа.
Еицыз аӡәгьы ҿаҳҭуамызт. Сыздыруам усҟан сҩызцәа
хәыцырҭас ирымаз, аха сара аты аҵарақәа ишыркуа аиԥш шәхәыцрак
схапапаны сыркын. Наира абрсҟаамҭа лыҟамзаара
иақәысҵарыз сыздыруамызт...
– Си! – адыхҳәа саагылан, снапқәа неиҵых, наҟ-ааҟ исываԥало
иааиуаз сҩызцәа ааныскылт, раԥхьатәи архәарҭа ҳахьынавшәаз.
– Наҳар, сылашара, сара сдоуаԥшь!.. – иааҩуан амҩа
нымҩахыҵ аԥсақәа рыҵаҟахьтә Наира лыбжьы.
Сгәы ырццак-ырццакны аисра иналаган, сыԥсы ҩеины сыхәцә
иҩыҵачит, слымҳақәагьы ашшы рыҭго сааҟалеит.
– ... Наҳар, сдоуаԥшь... Агәра згеит уда сышхәарҭам!.. – ишгацыз игон Наира лыбжьы.
Ҳара абри ҳлымҳа ишааҭасыз, еибыҳәан ҳаҟазшәа, ԥшьшьала
ҳаагьежьын, ҳшьаԥҵыркьакьо архәарҭа ҳнаваӡ ҳцеит.
Абри нахыс ҳара ҽнак зынзаҵәык акәын Наира данаабоз. Уи,
лхылԥа гьежь ду аҵӷа лыхәда ҵҟәашәаа иалапаны, зҵыхәала
икнаҳау амаамын зну лшәыра иаҵәа ыргьало, лыблақәа чча-ччо,
шьыжьхьафараз акрыфарҭа дааҵаԥалон. Лыбла ахәыц еиқәаҵәа
дуқәа ԥаџьԥаџьуа, зегь лаԥшыла аԥсшәа
анҳалҳәалак, саркьаҵас
уҽызнубаалоз апаркет дашьма дықәымкьысӡакәа, астолқәа
днырбжьыс-аарыбжьысуа днеины лхәы днахатәон. Нас, ҳара
бжа-бжагьы ҳамчацкәа, ашәаҟны Наира лцәаара ҳнахьыԥшуан.
Уи адырҩегьых ԥышәырчча
хаақәак ҳамҭас инаҳаҭаны, абаҳча
аиаҵәара дналапҟа
дцон.
Наира лразҟы лыԥшааит ҳәа здыруаз арԥарцәа аӡәгьы
уажәшьҭа, ԥасеиԥш урҭ аблақәа иҽриҭомызт. Уи акәым, Наира илхыбааны лахәлахәы еишьклаԥшуаз аҷкәынцәа иаҳагьы
еизааигәахт, еиҩызцәахт. Саргьы хымш-ԥшьымш рыла Наира
ҭацак леиԥш сгәы лхьыбылуа сҟалеит.
Наира данааскьеигалоз акәхап, Наҳаргьы ҩынтәҟа ҳаԥсшьарҭа
ҩны ааигәара дызбахьан. Ахаан идсымбалацыз
иблуз шкәакәа шәыршәыруа, ифицар маҟа ҟьаҟьала иӡарапа
ҭкәыцәаа, ишьхыҷҷаауа ишьаз изиацкқәа, ишьабсҭа шьапы
шшәырқәа аҵәаҟьеиԥш ирыдшәало деилаҳәаны. Уи аҩынтәгьы
иԥаҵа карффа исан, ашла аалазыԥсаз ихахәы жәпа еиқәаҵәа
цырцыруа иқәҳәаны.
Раԥхьа данысԥыла аџықә-џықәҳәа дыччо снапы аасымихын, схахәы ааилажәжәаны, схы днагәӡит. Еснагь ирцәыӡыз
рыԥшаауазшәа, иахьнеиуа ишанханы иаакыдхалалоз ибла
гәыразқәа, уажәы иџьымшь жәпа еиншәшәылақәа ирыҵыџьџьаауа
иҽырбон.
Аҩынтә рзы Наҳари сареи ҳанеиқәшәа, иблақәа зынӡагьы
амца рхылахьазаарын, сԥышә хижәома уҳәо дысзааигәаны днасывсит, аха сгәеимҭаӡеит. Аихатә гәара ихы хырҳәҳәаны,
абаҳча
иҵҟьа-ҵҟьа иҩеиуаз Наира дылзыԥшуан.
Абас, амшқәеи аҵхқәеи еишьҭаланы ицон. Ашьыжьтәи амра
ашәахәақәа, амбараа рыхьшькырҭа ахәы ақәцә ианаақәнаԥсоз,
Наира лхылԥа чархь гьежьӡа, ажәҩан иаҵәа инадубалон. Дцон
уи аԥша аиҳа дласны, ашьыжьтәи ашәахәақәа драԥгыла. Нас,
аџь ккара агәҭаны аԥсаатәқәа рашәабжь иалыҩны рҿаархон
абарҭ ажәа хыбжа-ҿыбжақәа:
– Наҳар, сылашара, сдоуаԥшь... Сгәыӷырҭа, уажәгьы агәра
умгаӡои уда сышхәарҭам!.. Даҽа ԥсҭазаарак шысҭахым!..
Аҟәыд аракәагьы ус аха иақәҵәиашарым, Наира шаҟа
диқәҵәашо аҟара. Ухы раҳаны узызҵамԥшуаз ауаҩы дауаԥшь,
ишьапы инаркны ихы аҟынӡа лҽихьылгӡон уи.
Наҳар ҿиҭуамызт, аха амца зхы инықәыршьыз ацәашьы аиԥш
аҿҿаҳәа абылра даҿын. Ҩажәа шықәса раахыс арыцҳареи
агәырҩеи
иреиџьны ирымаз игәы, уажәы аҽеиҵнахын, иҭыԥаны ицоит.
«Дабасзаанагеи, мшәан абри?!» – дазҵаауеит ихы. Нас
инап дуқәа днарыбжьарӷәӷәа, мчыла дааиҟәкәкәааны лыбла дынхыԥшылоит. Наира лыбла ҵамҵамқәа лаӷырӡыла
иҭәуп. Лхы-лҿы амцаԥшь ықәланы абылра иаҿуп. Наҳар
ибла хәашьқәа ааихмырсыхьӡакәа длыхәаԥшуеит, аха амшын иаҵәа агәы ухыԥшылт ҳәа аҵа иҭаршәу ауубахуа.! Уаҳа
илхиҳәаара анизымдырлак, адырҩегьых иҭыԥаны ицоз игәы
деиҭанадирӷәӷәалон.
Абас акыр-мшы, нас акыр-ҵхы еицырхыргеит иҷырҷыруа
ирзышәаҳәоз аԥсаатәқәеи, зымҵәыжәҩа иҵак рҭынчра зыхьчоз
аҵиаақәеи, сареи ҳада зажәа шаҳаҭ дамамыз Наиреи Наҳари.
Сыԥсшьарамшқәа рҵыхәтәа уаҵәы иааидыскылоны аиԥш
хәылԥазык, амшын сҽынҭшьны саап сгәахәын, сымпахьшьы
сыжәҩахыр иқәыршәны, абаҳча сыҵҟьа-ҵҟьо сышнеиуаз,
уаҟьан-чаҟьан бжьык сгәы иаақәсит. Сшьаҿақәа иаҳагьы иаасырццакын, урҭ абжьқәа ахьгоз агәашә ахь сҿынасхеит.
– Аа, абаақәа, аӡы, аӡы!..
– Дишьит, аԥхамшьа, дишьит!
– Аҳақьым, аҳақьым! – хаҵагьы-ԥҳәысгьы еибарӷзыӷызуа
аилауаҭырра иаҿын. Снарылаххит.
Ҳаԥсшьарҭа ҩны агәашәхьчаҩ Пал Палыч ашьа иҿашәы,
деимакы-еиҿакы даарган ашьац дныладыртәеит.
– Амилициа, амилициа!
– Абаақәа, хаҵа шәыҟами, дышәмышьҭын! – аҳәсақәа
мыхьтәын иҟарҵоз.
– Дызлацеи, хаҵа шәыҟами, дышәмышьҭын! – аҳәсақәа
мыхьтәын иҟарҵоз.
– Дызлацеи, дызлацеи!? – ашырҳәа агәашә сынҭҟьан аулица саангылеит. Сарӷьарахь санынаԥш, Наҳар иблуз шкәакәа
еиҟәжәаны, изқәа ҟьаҟьа ду сынкыдыԥшылеит. Џьоукы деимырхха дыкны днаргон.
Аиашоуми, иаразнак иаасықәлашьцеит, иҟасҵара сзымдыруа
сбалыбаҭо аулица саанхалеит.
– Аҽадажә, усҭахым, усԥырҵ ҳәа шаҟантә иалҳәахьаз.
– Аԥсымлашь аиԥш дгииуа длышьҭамзи!
– Акамбашь аанда абозма, ахәыл акәымзи изышьҭаз.
– Мшәан, аҭыԥантәи ауаа усоуп ишыҟоу, иахьа ижәбама, нас.
Абас инеимда-ааимдо ҳцәа ҳхызхуа аҳәсақәа рыбжьы, аԥхыӡ
салоушәа аарлаҳәа акәын ишсаҳауаз.
– Ацәгьауҩы дахьцо умбаӡои, узгылоузеи уҿыббаӡа, аҳәсақәа
ҳишьҭаларыма нас! – дынсыгәҭасны сналырбӷаӷеит иаасыдыххылаз аԥҳәыс шәпа-жәпа.
– Ацәгьоуцәа ара ҳаҟоуп! – сҳәеит сара аарла сҿы ҩеихсырԥхьан.
Нас еилақь игылаз ауаа снарылҟьан, Наира дзыҩназ
аҩны схы ақәкны сҿынасхеит.
Усҟан ауп аҟаԥыҳәа иаанасгәалашәа, иацаахыс Наира аԥсшьарҭаҩны
абаҳча дҭыҵны џьаргьы дшымцацыз. Шьыжьхьа лфарацы данааиуаз абжьааԥны еиԥш уи лаԥшыла салам
ҳалҭомызт, лхәы дахатәар ԥасеиԥш дыццакуамызт. Ажәакала,
дцәырҟьа-цәырасуа акырынтә дысԥылахьан, аха уи сара амалахазгьы хырҩаа асҭомызт.
– Наира дыҟаӡами? – сҵааит, абарҵа иқәтәаны агазеҭ иаԥхьоз
аԥҳәыс схы налықәскын.
– Мап, дыҟаӡам, – лҳәеит агазеҭ лылаԥш ааҟәылган. «Уара
уакәын иагыз», – рҳәон ицәыҵыԥшны исыхәаԥшуаз аԥҳәыс
лыблақәа.
– Дахьцаз сашәымҳәари? – слыдҵуамызт сара.
– Абнахь ахшьыра дҭоуп, – амрагыларахь ала анаара икыдышьшьыла илашьҭыз ашәыр баҳчахь лнапы налырххеит уи.
Ашырҳәа уахь сҿынасхеит.
Ахәы снықәгылан, амра аҵыхәтәантәи ашәахәа хаақәа
зҭашьқьыруаз аҵәара лаԥшыла иааимыздеит, аха ԥсы зхоу
аӡәгьы дҭызымбааит. Сахьԥшуаз лбаа, аԥсшьацәа џьоукы аҟәара
ықәырҭәаа аҽырбара иаҿын, даҽа џьоукых нахьхьи абираҟ
хәыҷқәа рзааигәара рыхқәа кәымпыл-кәымпылӡа избон.
Сааҳәын, абаҳча иагәылганы илашьҭыз амардуан саҿаланы
сҿыласхеит. Амардуан абжарак ааиҩысшахьан, издыруаз
бжьык, адгьыл аҵахьтә иааҩуазшәа, сгәы инықәсит. Сышьҭахьҟа
саахьаԥшзар, маҷкгьы сларывсхьан, амарда ҿаԥҟаны аҵәашьапы
ахьеиҭарҳаз адырԥараҿы аҭәарҭа иалатәоуп Наиреи ҷкәынаки.
Наира лышьҭахь сеирхан. Уи лыҩнапыкгьы аҷкәын ихәда
иакәыршаны, игәы аусушьа дазыӡырҩырцы лҭахушәа, лхы
надҵаны, лылацәақәа еиқәыԥсаны дтәан. Иара иблақәа ҭызза
сара дсыхәаԥшуа, изнапык ала, амра зныҷҷалоз уи лыхәда, лхылҿы ишьышьуан.
Схаҟынтә-сшьапаҟынӡа аҿыԥҳәа амцабз ҩасыхҟьан, хаха
дара рышҟа сҿынасхеит.
– Абнауаҩы! – арҵәаа нхылҵеит Наира, сышнеиуаз ангәалҭа.
Илыдтәалаз дҩаҵыҩрын, ацә-кша аиԥш иҽеиҵархәач,
иҭаҷкәымқәа раҵәаны, сара сышҟа иҿааихеит. Саргьы саа_
нымгылаӡакәа сышнеиуаз ахыгә-сыгәҳәа ҳгәышԥқәа неидыргыланы, арбаӷьҷышьқәа реиԥш ҳаиҿаԥшуа ҳааиҿагылеит.
Арԥыс игәышԥы ҟьаҟьа аҟны икыдын аспорт азҟаза идырга.
Иԥынҵагьы ҭаҷкәым рацәа шақәшәахьаз удырратәы ахәдырра
ҭаԥҵәаны, ихы-иҿы ҵаашәшәала иадырҟьаҟьаланы
иҟан. Гыларылагьы Наҳар диаҟаран.
– Абнауаа, абнауаа, аԥхамшьақәа!.. – Наира лыбжьы
ахьынӡацоз иҭцаны аҳәҳәара дшаҿыц даҿын.
Иахьаанагаз уара идыр, еиԥхьытта ахацәа, аҳәса ҳадеизалара
иалагеит. Наира арҭ анылба зынӡагьы даапкит:
– Абнауаа! Ҭынч аԥсшьаха ҳарҭома, ҳахьнеилак игииуа
иҳашьҭоуп!.. – дыҩнықьызқьызын, агыртә лыхьызшәа лхаҟынтә-лшьапаҿынӡа дҵыс-ҵысуа аҵәуара далагеит.
Аҷкәын дналыдыххылан дааигәыҵиҳәҳәеит.
– Бымҵәуан, сыхаара, бымҵәуан, урҭ сара идсырбап! – лыжьжьара даҿын, иблақәагьы рыцәгьаны сара дсыхәаԥшуан.
– Аиашазы, урҭ ламыс рымамзаарын!
– Абнауаа, мшәан, абнауаа!..
– Адәыӷбаҿы аԥҳәыс иҳалҳәаз шәгәаламшәои?!
Еиҭаналагахт иааҳадгылаз аҳәсақәа, схәынгаршьозшәа
рқьышәқәа ырҵәины исыхәаԥшуа.
Сара схаҳәхеит, унасысыр шьакәарак сылымшәо сдысӡа сгыланы сырзыԥшуан.
– Шәрыдҵ арахь, шәрыдҵ, зҭыӡшәа шәзымдыруа раӷьбжьы
шәазымӡырҩын, – иҳәан хаҵак, урҭ аҳәсақәа еидыҳәҳәала,
мчыла иманы иҿынеихеит. Сшыҟалаз ибазар акәхап, срыцҳашьангьы
даасыхәаԥшит.
Уи сгәы аарыӷәӷәан, акы сҳәарцаз сҿы иҩанххыла-ҩанххылеит,
аха игылаз рыҟнытә сара издыруаз, сеилызкаауаз
ҳәа аӡәгьы дыҟамызт, урҭ зегьы ҿыц ԥсшьара иааз ракәын,
сҽаанкыланы, снарылҟьан, хланҵы амардуан слаҿалеит.
Наҳар аԥсшьарҭа ҩнахьы дҭазмыжьлаз агәашәхьчаҩ Пал
Палыч дхәахәа-чахәеит акәымзар уаҳа акагьы имыхьит. Аха,
иҟалаз али-ԥси рыбжьара аԥсшьарҭа ҩны зегьы иахьӡеит. Зегьы уи акәын ирҳәоз, зегьы уи акәын излацәажәоз. Џьоукы, уи
атәыҩақәа қәацәӡа иахадыргылон, даҽа џьоукых иахыҟьҟьаны
икарыжьуан...
Сара сахьнеилак лахә-лахә исышьклаԥшуазшәа сгәы иабон,
схы зқәыскрыз сыздыруамызт. Зны, Наҳар дахьыҟазаалак
дсыԥшаарц амҩа сықәлеит, аха сахьхәын сгьежьит.
Нас адырҩагьых Наира слышьҭалеит, данызымба, сымаҭәақәа
ыршәны ачамадан илҭасыжьын, схы ахьынахо сцарц иақәскит.
Аха уигьы сҩызцәа исадымраӡеит.
Абас сшеикәҵәашоз илеихашәа ихәлеит. Схы ҩнапыкла икны
абарҵа сшықәтәаз, агәашә аҟны алашара днадызбалеит Наира.
Уи лхы лықәыжь, лчамадан кны, агәашә дынҭыҵын, наскьа аулица нымҩахыҵ игылаз автобус ашҟа лҿыналхеит.
«Дцоит!» – сзықәтәаз аҟәардә сыҵасызшәа сҩышьҭыԥеит
сара, – зегьы дҳалахәмарны дцоит! – сгәы адыԥдыԥҳәа иахьеисуаз абжьы саҳауан.
– Дышламысдоу ласҳәап, уаҳа исылшозеи, аха дшыџьнышу
зегьы идсырҳап!» – сгәы иааҭаскын, сыбӷьаауа сылҭалеит.
Агәашә сынҭҟьан аулица сшынанххылаз: арҵәаа, арҵәааҳәа
игәыҭшьаагаха асирена абжьы геит, ахҭҟьа аиԥш архәара
иаавшәан, рхы сықәкны рҿаархеит абылрарцәага машьынақәа.
Урҭ аихатә гәара снадцаланы, еибарҳәҳәо иласывҟьеит.
Схы ҩышьҭхны санԥшы, амраҭашәара зегьы ҵырлашаауа
аџьра амца ацраланы аҿҿаҳәа аилабылра иаҿын.
Армарахь санаахьаҳә, Наира дназгоз автобус алашара
ақәыҷҷо архәара инавалон.
– Автобус цама? – дҵааит иаасыдыххылаз арԥыс.
– Ицеит! – сҳәеит сара саақәыԥсычҳан.
Уи иахьа Наира лхы згәы икыдыз арԥыс еихиаа, ԥынҵа
ҭаҟьаҟьа иакәын.
Хәылԥазык сашьа аусҳәарҭахьынтә дхынҳәит еилаҳәарак
игәыдкыланы. Ихы ҳашнықәԥшыз, ашҭа цәырҵәо иқәыз
ахәыҷқәа зегьы «ҳаҽқәа» ҳаарысын, иара ишҟа ҳнаҵҟьеит.
– Раԥхьа иҩеиз абри итәуп, – иҳақәиргеит уи ибжьы, иикыз
аилаҳәара шьҭыхны иҳарбо.
Ҳрасамахә «ҽқәа» рывара иақәҵәашеит афырмахьц,
ҳнеиԥыххылеит.
– Шәызегь аԥхьа шәҩеит, шәызегь, – уи аџықә-џықәҳәа дыччо, аилаҳәара шьҭыхны ишикыц икын.
– Аа сара, сара, – ҳнеилаӷзын, ԥыҭҩык ҳнапқәа рхахо
ҳааиҵагьежьит. Аха аилаҳәара дзыхӡыӡаауаз акы шакәыз
удырратәы игәыдырҟәыҟәла иманы аҩныҟа иҿынеихеит.
– Уаама, уан дукәыхшоуп! – лҳәеит сан, сашьа амаҵурҭа
даныныҩнашыла.
– Сааит, сан баша напымацарагьы смааит, аа бахәаԥши, – сашьа иикыз аилаҳәара нышьҭеиҵан иааилирттеит.
– Унан, уан дукәырбануп, иузҭада?! – аилаҳәара инагәылҵны,
ибажәгәаламуа зҿыназхаз аласба хәыҷы аашьҭылԥааит сан. –
Алмас, Алмас хәыҷы! – аԥышә хҿыҿӡа, алымҳақәа кыдышьшь,
апырпыл аиԥш иҟаԥшьуаркалеиуа иҟаз аласба, лызхара илызбомызт сан.
Ҳара зынӡагьы ҳшанхеит...
– Алмас?! Алмас, Алмас! – ихы дацәажәозшәа ибжьы ныҵакны
ҿааиҭит сашьа. – Сан, шаҟа ихьӡ бзиоузеи, иахьак ахәыцра
саҿын, акагьы аасзымхәыцызт, сеиқәбыршәеит, сан, – сашьа, ҳан
дааигәыҵиҳәҳәан, авырвырҳәа даахагьежьны длаиргылт, наҟааҟ лыблақәа днырҭагәӡит.
– Наҟ уца, бзамыҟә, сеимуршәшәара уҟоуп! – иара иҿынӡа
данзымҩаӡа, иласба ахы днагәӡны инеилыркын, дҳәарԥсаруа
акҿаҩра дныкҿалеит.
Уи нахыс ҳгәылацәа хәыҷқәеи сареи ҳзы иҟаз мшаԥын.
Урҭ ашьыжь рылацәақәа шаахыртлак риарҭақәа иныргәылшәшәаны,
аҳәыҳә ԥшқақәа реиԥш рымҵәыжәҩақәа рхахо, иаха Алмас
азы рыхчы иаҵаҵа ирҵәахыз рыфатәқәа рыманы ҳара ҳашҟа
рҿаархон. Сара усгьы схарԥҷыӷра ҩыззӡа, ҭырқәҵас сшьапқәа
сыҵаԥса, сқьышәқәа ҭырқәацәааны Алмас саԥхьо аԥхьа стәазар
акәын.
– Шьыбга, (Шьыбга ҳәа сеиҳәон сашьа), – Алмас унапы акьумырсын, игәмахоит, ирыцҳами, – исықәиргон сашьа ибжьы.
– Ҟаҳ, уара умсааит ааигәарагьы сшыҟам! – Алмас азқәа
иқәысшьуаз снапы ашырҳәа саахан сыбжьы қыџьқыџьуа
ҿаасҭуан саргьы.
Мыцла дахьыснықәуаз сгәы ҭнаблаауа адырҩегьых снацәкьарақәа
уахь рхала рҿынархон. Сыблақәа шаҟьо абжьы ахьгоз ашҟа иԥшуан, снацәкьарақәа зны рҽеиҵырхуан – иԥхаӡа
ахәыԥшқа ианынахьыслак, ихааӡа сцәа-сжьы зегьы инахьӡон,
нас ишәаны адырҩегьых рҽааикәарԥсон. Сыздыруам, сашьа
абри аҟара сызицәшәоз. Уи ахаангьы дгәамҵны слымҳахь инапы имырххацызт, дыхәмаршәагьы «шалабанк» схы еимҭацызт.
Иакәым акы аныҟасҵалак, енагь ачча зқәыҳәҳәы иҟаз ихы-иҿы
аҽааиҭанакуан. Нас издыруан сара ҵабгарак шызуз, схаҟынтә
сшьапаҿынӡа амца ласхҟьон, сдысӡа сахьгылоу илаԥш сыдырхаланы ԥыҭрак дышсыхәаԥшуа, ашьыжьтәи амырхәага
ашьха ианҩавҵыҷҷо аиԥш, ихы-иҿы нықәлашон, қьааба-ашә
аиԥш ԥшьшьаала инапқәа аҽеидыхра ианналагалак, сыԥаны
акәапаҳәа игәы сҽынкыдсыршәлон...
Сашьа, Алмас ахәы иманы данааилак, фатә хкыс иуҭаху зегьы амҵаҵа, агәыла-азла еизаны ишадтәалоу дааҳахҭыгәлон.
Ҳгәылацәа хәыҷқәа рыԥсы иаҟәычҳа иԥхаҵәы-ԥхаҵәуа рыкәа
иааҭыхны инамҵарҵоз рҿаҵахәы, ацигар-бӷьыц аиԥш иҵаӷаӡа
иҟаз абыз хәыҷы аарла иаакылырҳәҳәаны, инырхьшьы-нырхьшь
инырхысуан. Нас агәы хынҳәызшәа фырт-фырт ҳәа иара атәала
ашақә иасны ахы ҟьо, аҵыхәа ҳҿаҟьаны аҿынанахон.
Ҳара ихьымӡӷаҳшьон, ҳаԥсы еиҟәыҷҷо, иазааура ҳзымдыруа,
иаҳкыр ҳақәиҭымкәа, иҳапҟар ҳақәиҭымкәа, ҳнеиҿаԥшы-ааиҿаԥшуа ҳааидхалон. Ус шаҟантәы ҳаԥсы ҳҿанаҵахьази Алмас.
– Аҩызцәа! – ҳхагәҭаҟны игон сашьа ибжьы (уи аҩызцәа
ҳәа акәын дшалагоз лабжьагажәак ҳаиҳәарц иҽаназикуаз).
– Ишәасымҳәахьеи, аҩызцәа, Алмас зхылҵшьҭроу, иахьынтәаанагаз.
Алмас англыз лажәлоуп, хылҵшьҭрала идууп, ахьӡ-аԥша абанҭ ҳашьхақәа ираҟароуп, – инацәа наирххан ашьыжьтәи
амра зхы иқәыртәаны, ииаҵәа-иаҵәаӡа ажәҩан иадаабалоз
ашьхақәа рышҟа, – иԥагьоуп ус иауҭалак зфо лажәлаӡам, исасуп макьана, иԥхашьоит акәымзар, ахаԥыц назкьысыз ахьархь
аиԥш ахрыстҳәа инацәа аахнаҵәоит. Шәакьымслан, аҩызцәа,
шәнацәкьарақәа шәҭахызар ааигәа инажәымган. Амала
иазҳар, усҟан шәаргьы саргьы ҳаҭхаџьт: ԥсаатә мҩаск ҳқыҭа
иахыԥрааны ицар ҟалома, шәарахк гәатабӷата абна илаларц
залшом, зегь кны, ҳара абра ҳшьамхқәа еиқәыршәны ҳаштәоу
иаҳзаанаго иалагоит...
– Акыр идухоу, Биба? – Биба ҳәа иасҳәон сашьа. Иҵегь
санмаҷыз Бадра ахьсзымҳәоз аҟнытә акәхап). – Сара саҵкьысгьы
еиҳахома? – схагәҭа снапы ықәкны ирбо скәаӷӡа саагылт сара.
– Ҳгәыла Шабаҭ ицә ду Џьарма, шәымдыруеи, аҩызцәа?
– Ааи, – аӷзаа аилҳаргон ҳара.
– Убри аҵкьыс аԥсык иҩеиҳахоит.
– Уу-уу, ҟоҳ-чоҳ! – ҳабла хәыҷқәа кәеицеиуа ҳнеиҿаԥшы-ааиҿаԥшуан зегьы.
– Алымҳақәа, Биба, алымҳақәа? – сҩызцәа хәыҷқәа рџьашьара
иҵегьгьы амца аҵасҵарц сеиҭаҵаахуан сара.
– Алымҳақәа ртәы шәазымҵаан, аҩызцәа, ижәбома абни аанда иахарԥоу?..
Адруҳәа ҳанхьаԥшит, ицәышәшәӡа аанда иахарԥаз амшәцәа
ҟьаҟьажәыр ашҟа.
– Абниҵәҟьа иаҟарахоит.
Наск ҳџьашьара аҳәаақәа зегьы ирхыҵуан: џьоукы гәырӷьаны
ицәыҵаччон, даҽа џьоукых уи алакә иахырҳәаара рзымдыруа
инеихәаԥшы-ааихәаԥшуа иаанхон. Сара сҩызцәа зегьы тҟәаны
исызҭаз Алмас ахы анапы анықәшьра амбатә исзаԥсаны, маӡа
азааигәахара салагон...
Уажәраанӡа зыбз ахықәцә ҳарбаны, зқьышә-хҿыҿ ҳақәызҵоз
Алмас, сашьа исындыкәра иманы дшааҩнашылалак
фҩыла иакуан: акакаҷ-бла еиқәаҵәақәа ҟәысҟәысуа иаахтны,
иҳәанҭалеиуа ишьапқәа рыбжьара аҽаабжьанаршәуан, нас абз
ҟьаҟьа ырлакьҭаны асандыкәра икыдшьыло акрыфара иналагон.
«Ижәбома, аҩызцәа, – рҳәон ачча зхыҳәҳәыла иҳалаԥшуаз
сашьа иблақәа, – Алмас закәытә лажәлоу, иабалакь шамфо, избалакь ишитәым...»
Амала, сашьа иагьа иҳәандазгьы, ҳгәылацәа хәыҷқәеи сареи уи ҭаха аҳҭомызт. Агәашә дынҭыҵлак иҟьо иҳама ашҭа
ҳааҭалон.
– О, уара амыждаирақәа, амыждаирақәа, аӡәы ихы аҟара
ҳаҭыр зқәиҵо ила шәалгеит, ибжьышәхт... – игон сан лыбжьы.
– Алмас арахь, Алмас арахь, наа, наа, усҭ!.. – аҳабла ахы-аҵыхәа иахьӡон ҳабжьы.
Алмас алымҳақәа аҟьаԥҳәа иааидаҳало, афақь зкылҟьоз
аԥынҵа ҭшша шьҭыхны ифҩышәо, икәлаауа иҳабжьан. Иаргьы
ҳаргьы ҳанкарахалак, акәапа-сапаҳәа ашәшьыра
ҳаҽныҵаҳаԥсон. Ҳара ҳнеихәаԥшы-ааихәаԥшны ҳзеиԥшрақәоу
ангәаҳҭалак, ҳкьатеих ԥҵәо аччара ҳалагон. Алмас аҳаҟьа-аҳаҟьа еисуа иахькаршәу зны алацәақәа неиқәнаԥсон, нас, џьара
ҳацәцар ҳәа ишәозар акәхарын, ашырҳәа абла цәҟәыншьақәа
аахтны инаҳалаԥш-ааҳалаԥшуан.
– Нан, Бадра! – лҳәеит сан хәылԥазык сашьа ашҭа
дшааҭалаҵәҟьаз.
Сара сан илҳәашаз заа сцәа иалашәан, ашырҳәа аҩны ааҵра
снавапҟеит.
– Ула иалгеит, иахьа хәлаанӡа иҟьо ирыма ақәаҵа иҵоуп, саргьы сҟырҟы ҭхааит...
Уиакәхеит, сҩызцәа хәыҷқәеи сареи ҳгәырӷьара аҵыхәтәа
уаҟа иааԥҵәеит. Сашьа есышьыжь усура данцо Алмас иманы дцо далагеит. Уи раԥхьатәи амшқәа рзы ишацәымӷыз, ишхьышьырххоз,
«ҳаи, абаақәа, шәсыцхраа», – аҳәозшәа аблақәа
цәыҵырҟәыҿны ҳара ишҳахәаԥшуаз ашҭа иааҭыганы
игон. Нас
иашьцылеит. Иаха еизарак рыманы, ашьыжь сашьа дзымгылакәа
аиарҭа дааӷрахаргьы, аҩшьапыкгьы ашә иадыргыланы,
ацаԥхаркырҭа ақьышә адгәала, иҵыр-ҵыруа аҵәуара иалагон.
Сашьа маӡаныҟәгаҩыс аус ахьиуаз аусҳәарҭаҿгьы иаразнакы
ахы бзиа иднарбеит Алмас. Аусҳәарҭа ашҭа ишынҭашылалак,
аԥшәма инеидҟьаны, ишаҵәо иаарылалон. Кабинет-цыԥхьаӡа
ашәқәа ахы нрылакуа, зегьы рҭыԥқәа рҿы иҟоу иҟаму гәаҭаны
иаахынҳәуан. Нас инеины, уаҳа аӡәгьы иԥырхагамхакәа, сашьа
дзықәтәаз аҟәардә аԥшьшьапыкгьы иқьақьаӡа иаарыбжьатәон.
Уи нахыс Алмас ахы шьҭыхны уаҳа аӡәгьы аҽинарбомызт. «Излалаз» амаҵура иамырхыр ҳәа ишәозшәа аԥсы ӡаны, аффаҳәа
иҩуа астол иахатәаз аԥшәма иҵаҟа иҵатәан.
– Бзиа ууит, дад Бадра!
– Бзиала шәабеит! – ҽнак шәынтә абри акабинет аҿы абас
абжьқәа гон. Сашьа иааилак дырхаҵгылон, рнапы рымихуан,
иртәон, драцәажәон, ирҭаху ашәҟәқәа ҟаҵаны ириҭон. Абарҭқәа
зегьы рцымхәрас Алмас зны-заҵәык абла аахтны иааиз
инаихәанарԥшуан, нас «уи дшәарҭам» аҳәозшәа, агәы рҭынчны,
адырҩегьых инеиқәнаԥсон.
Шьыбжьонла какалк еицыркырц, рыҵаҟа иҟаз акрыфарҭа
хәыҷы ашҟа еицылбаалон аусҳәарҭаҿы аус зуаз зегьы. Усҟан
Алмас зегьы ирыбжьагьежьуа, ирҿахәмаруа ирыцны илбаауан...
Ихбалеит ааԥынтәи ашәҭқәа, иаҳа-иаҳа рыҽдырхәон
ашәырҵла рымахәқәа, ииаҵәахеит уажәраанӡа икылӷьашаа-мылӷьашҭаа иубоз амхурсҭақәа, агәрымра иаҟәыҵын, иразқәынҵа
иааргоз ахаҳә дуқәа ирыбшьахәмаруа илеиуан аӡқәа.
Ашәа хкыс иуҭаххалак зегьы уаҳауан усҟан ҳқыҭаҿы. Ашәақәа
амра дырҿыхон, ашәақәа амза дыршанхон, амхурсҭақәа рҿы
ахәыжә-хәыжәҳәа аҽагашьҭыбжь гон, аҭаҭынрҭақәа рҿы аҷҷа-ҷҷаҳәа аҭаҭын бӷьы ахәҵәы ԥҵәҵәон. Абарҭ зегьы ашәақәа
рыцын, дара ирхылҵыз, дара ирызшаз. Убарҭ ашәақәа ирыланы зны-зынла иуаҳалон «Ооҳо-ҳо-ҳо» ҳәа иааҭҟьалоз Ар
рашәа. Уи ашәабжьык иаладырҩашьомызт анхацәа, иаҳаракгьы
ҳарҭ ахәыҷқәа. Ҳлымҳа ишааҭаслак, уҭреи баҳчеи еибарганы, аҳәсақәа шҳашьклаҳәҳәо, амҩаду аҿы ҳаакылппуан. Ҳара
ҳакәым, арашәаҩ иҽага иԥышәҵаргәаны даагылон, аҭыԥҳацәа
ргәы аҽареиџьуан. Ҳқыҭаҿтәи арԥарцәа неиуан ҩыџьа-ҩыџьала
рыҽқәа еиварԥало, икаҩуаз рҽеимаақәа амца рыҵыдд иҩеиуан,
рыҽуапҵаршәқәа рҟны аиаҵәақәа ԥхон.
Иҟамло егьыҟам, аҟанҭаруаз аиԥш ҳаԥсадгьыл аӷацәа
акәыршоуп, аӡәы иҽааирҵысыр акагьы ҳзымдырӡо ҳашԥеиԥыло
ҳәа акәын ҳқыҭаҿтәи арԥарцәа мчыбжьык ала знык-ҩынтә ҽыла
еиқәных адәаҿы изкылсуаз. Иахьагьы сыбла ихгылоуп алымқәа
реиԥш рӡарақәа еиҩаҳаҳа, иҟата-ҟатаӡа рыҽқәа ирыбжьагыла,
еиварԥшьыхаа адәы ианаақәгылоз.
Сашьагьы дрылан ҳқыҭаҿтәи аҽыбӷаҟазацәа. Урҭ аҽазыҟаҵара
анрымоу аҽны сара сзы ныҳәа дуун. Аӷәра аҟаҿыҳәа
иацҳауа аҽҭра иааҭирԥоз ҳҽеиқәа Раԥка акәадыр сышьҭкәыцәаа
снаниртәалон сашьа. Нас иаҳәачаԥа аҵӷа ркьаҿны сыхәда
илхшьны, аӷәра еиқәырхха иҿаҳәаны, снапы
ҭаршә иаасиркуан. Усҟан Кавказтәи ашьхақәа ҵаҟа исыҵагылоушәа
аԥҭақәа сҿашьқьырны ицозшәа сгәы иабо амҩаду сныбжьалон. «Ее уара, ҳгәылацәа, ахәыҷқәа!» – сыбжьы ныхҵа-аахҵа,
сыҳәҳәаны сҽыдсырбар сҭаххон, аха Раԥка сышҟәыннашьоз
атәы иалацәажәо исаҳахьан, рацәак агәра сызгомызт азы
сҽааныскылон.
Раԥка Алмас баны иаанхомызт. Уи ахы ишнықәыԥшлак хәырр
ҳәа ашақә иасны, ахәда еиқәаҵәа-цырцыр ацәақәа еизырҽы
ирхәаны, аԥхьатәи ашьапқәа рхха илазыҵҟьон. Алмасгьы уи
аҿаԥхьа ишымчыдаз ауамдырхуаз, аҵыхәа агәыҵарҽыла ахы
ахьынахоз иҩуан.
– Биба, Раԥкеи Алмаси еимаркуеи, инеихәаԥшны изаанымхуеи? – сиазҵааит ҽнак зны сашьа.
– Сара сеимаркуеит – еиҵашьыцуеит, – иҳәеит уи дааччан.
Сашьа ииҳәаз рацәак иџьасымшьеит, избан акәзар, иара сара
схаҭагьы Раԥкеи Алмаси срыҵашьыцуан.
Ҳкылсуан ҳабацәа рабду илабашьа аҽыҩҳәа инарсны, ижәлари иԥсадгьыли рлахьынҵа ахьиӡбуаз, ахақәиҭра
ахәшәбылфҩы макьана изхышәшәоз, сашьцәа зааӡаз, сзааӡоз
саргьы – адәы иаҵәа Мидарадә ашҟа.
Раԥка Мидарадә инықәыԥшыр амзаатә азаауан: ашьҭахьтә
шьапқәа ирықәгыла, аҭыԥҳа ԥшӡа леиԥш, абӷах мырҵысӡакәа акәашара иалагон. Абраҟа инҵәон адунеи иазымкуаз сара сгәырӷьара. Аҵла амызгәыҭ аиԥш сашьа иарӷьа напы
сгәыҵҳәаны, аԥҭақәа зҿашьқьыруаз ашьхақәа хыхь иааныжьны, адых ҳәа асаара сынкаԥон. Раԥка ишьхынгыланы акәашара
ишаҿыц иаҿын, Алмас уи иацәшәаны сашьа иааигәара ианзымнеилак, иҟуҵәуа сара иаасыдхалон.
Адәы гәхьаазго, адәы иашьцылоу аҽҭагыла акәым, иара
ужәгьы
сара Мидарадә снықәԥшыр – сеимаақәа аасышьхыршәшәа
зымҩа инкаԥсаны, сыкәкәаӡа адәы снықәланда
аасгәахәуеит.
Абас иҟан, абас иҟоуп ашьха ԥагьақәа ҟарулҵас измоу, ӡынгьы-ԥхынгьы згәы ауарҳал иаҵәа ҭаршәу, ақыҭа иахәышҭаароу, араион иахчнызоу сара с-Мидарадә.
Сашьа ишьацәхыԥ аҽышькыл иахьысаанӡа Раԥка шьҭиаа
адәы аҽаҟаратәны инықәлон. Уи дԥырны дышнеиуа акәадыр
дҩаныԥаны, аҽы азганк днаваӡ дцон. «Ҳоуу!» аарылгон ажәлар.
«Ҳоуу, ҳоуу!» ашьхақәа ирҿаланы инҭакәкәа ицон. Алмаси сареи Бадра дкаҳар ҳәа ҳшәаны ҳалацәақәа еицхааҩон
еицхаҳтуан. Раԥка шьҭиааны ишцац ицон. Сашьа зны хыла
акәадыр дангылон, зныхгьы аҽы даваҩны дхалон, дылбаауан.
Нас иаҳәа амраҿы икаҷҷон, аҳауа еиҩнарссон, афрангь зхьысуаз абыцаҵәқәа аҳарҭ аиԥш анахьгьы-арахьгьы икаппуан.
Иара уажәгьы Мидарадә снықәлар сгәы иқәыҩуа иалагоит ахра ахаҳәқәа аҿзыршәшәоз, ашәарах абжьшьхакы ирхызцоз анапеинҟьабжьқәа. Сыбла иаахгылоит: Алиасраа,
Михараа, Хынтрыгәраа... Аԥҳәысаагара иахьымӡаз, зызхара иҽыжәымлаз-иҽыжәымҵыз, Мидарадә зызхара изымбаз
сқыҭаҿтәи арԥарцәа.
Ҽнак шьыжьымҭан, сашьа аусҳәарҭаҿы днамӡацт ҳҳәоны игәы-илахь еиқәышьшьы дгьежьны, ашҭа дааҭалеит. Алмасгьы гәалак
амазшәа алымҳацәқәа ақәыжь, ицраԥ-цраԥуа ишьҭахь игылан.
– Иухьи, нан, уцәаԥштәхәы цәгьоуп, учмазаҩхазар, иумухыша уан? – сан дӷьаҵәыӷьаҵәуа сашьа дааихагылан, илахь лнапы
нақәкны, ихы-иҿгьы аалшьышьит. Бадра иҩнаргәыҵкгьы
наҟааҟ ихы иаҵаҵаны, ажәҩан ахь дыԥшуа, ашәшьыраҿы икаршәыз
амшәцәа днықәиеит.
– Аибашьра иалагеит сан! – иҳәеит Бадра ибжьы ҭахәаҽӡа.
Нас изнапык ала ҳан лнапы ааишьышьын, иԥахә-ԥахәӡа ада-иаҵәақәа зқәырдаз азқәагьы аҵәах аахиргеит.
Сан деизҟәыҿны ивараҿы амшәцәа днықәтәеит. Алмасгьы
саргьы ҳӡыӷә-ӡыӷәӡа, ҳҟыт-ԥсыт ыҟамкәа ихахьшәа ҳаатәеит.
– Бымшәан, сан, амҿтәы ӷьатама ԥҵәаны ихәыҵыҩрыз
аҳаиуан, аихатәы ӷьатама азырԥшаауеит, – хрыжь-хрыжь
даақәыԥсычҳан, аҭынчра ааилеигеит уи. Игәы иқәҵаны, уажәы
иҩнапыкгьы рыла ашьышьра даҿын ҳан лнапы.
Аҭацәра иалагеит ҳқыҭа. «Оо-ҳо-ҳоо-оҳо!» ҳәа уажәи-уажәи
ана-ара иааҭдырҟьоз ар рашәа иаҷыдахаз егьырҭ ашәақәа
зегьы еиԥхьбеит. Акеҩ-акеҩ, акеҩ-акеҩ ҳәа иахьа хәлаанӡа
рҽеимаашьҭыбжьқәа гон ҳаҩны иавсны Мидарадәҟа икылсуаз
арԥарцәа.
– Аҵәыцак, фырџьанк, нан, Матыгә, Хынтрыгә, Алиас, ҳрыцҳами
абаақәа, абарҭ шәџьыба инҭашәҵ, амҩахь шәнамыцҳари? – Сан
абас дӷьаҵәыӷьаҵәуа агәашә дшылагылоу илеихашәы ихәлон.
– Иаҳзыҵәах, Машьа, иаҳзыҵәах, ҳамнаӡацт шәҳәоны
ҳхынҳәуеит, нас ԥшӡала еицызфаша, еицызжәыша! – аҟамчқәа
кәлаауа изхьынҳалоу рнапқәа ҟьо, иццакы-ццакуа амшын
еиқәара иазцо ашьха ӡиас аиԥш, амшгьы аҵхгьы рзеиԥшны
ацара иаҿын.
Сашьа, Алмасгьы иаргьы рыбла ахьҭоу умбо асаба иаганы, абӷажә рԥышә иқәтәа, имлашьуа ашамҭазы ихынҳәлон,
ихнымҳәӡакәа аусҳәарҭаҿы иштәоу ианырхыргалозгьы ыҟан.
– Ҳара усгьы ахымҭҟәыл ҳзыҟалеит, аха абри ахы зыхнарҟьозеи,
иаап... – игәаӷьны изымшәиуа, алымҳа ҟьаҟьажәыр
ду нҿирҳәцаалон сашьа.
Усҟан, Алмас ашьҭахьтәи ашьапқәа иҩарықәгыланы, ида
ишхәарҭам ианаҳәарц аҭахушәа иҟрым-ҿрымуа, илахь аҵәах
аахнаргон. Уи сара афырмахьц ақәырҵәаша испҟар моу
сымамкәа, сашьа сизааигәахон. Раԥкагьы иҟоу адыруашәа,
аҽҭра ҩнырцәажәаауа акьыркьырбжьы гон.
– Аат, умшәан, акыр ҳалшозар уареи сареи ҳамацара
ҳаизынхоит! – Сашьа сара сҩышьҭыхны сааигәыдыҳәҳәало,
Раԥка
ахьҭаку ашҟа иҿынеихон.
Ицон амш хьанҭақәа еишьҭалан. Ииасит мызкы, ҩымз... Шьаҟа
рацәа зҵырхыз аҩны хьанҭа еиԥш аҿҿа-ҿҿа алгон ҳқыҭа.
Хәылԥазык Бадра заа дхынҳәит аусҳәарҭахьтә. Ҳан акы
леиҳәарц игәы ианҭоу ишыҟаиҵалацыз аиԥш, лхы ааигәыҵаҳәҳәаны,
аҵәах аахиргон, зҵаара рацәа зхубаалоз лыблақәа
днырҭаԥшит.
– Уажәшьҭа сҭынчуп, – ибжьы ҭахәаҽӡа дцәажәо аҟәардә даахан,
астол аҵкар днадтәалеит, – дқәыԥшуп, аха дҟәыбҷоуп, иаамҭахеит,
ишԥаҟаҳҵари, ашколгьы иаргьы еилеигӡап, ӷьырак сара иҟәысҟьеит...
– ихәыцрақәа драцәажәозу, ҳара ҳзы иҳәозу узымдыруа, игьагьаӡа
аҭуан иаҵаз алампа лашара дахәаԥшуа дцәажәон сашьа.
Усҟан уи иажәақәа рхы ахьцоз ҳан шаҟа иеилылкаауаз сыздыруам, аха сара ахәынганахьгьы сыҟамызт.
– Уажәыҵәҟьа иҽрыцәгьаны дыҟоуп, аха рацәак ҳаидхаларым
сгәахәуеит, – дҩагылан ҳан дааигәыҵаиҳәҳәеит Бадра, – мшәан,
ақәаԥсата аиҳа ақәаршыҩ иаҳа ирласны ихымкәкәои, сан?! –
лхы дҩахан лыблақәа днырхыԥшылеит уи.
– Аи, нан, уи иаҳа ирласны ихымкәкәакәа... Уарбааӡагәышьоит,
аха ихыкәкәоит, ихымкәкәар иабацои, – сан лыбжьы қыџьқыџьуа дцәажәон.
– Ус акәзар сшәыра акы нҭаҵа-ааҭаҵа, сыхбаҟәӡа ара сыштәоу
еилгаргьы ԥхашьароуп, – адырҩегь ҳан лхы днагәӡын, иҭыԥ ахь
даахынҳәит Бадра.
– Уабацо, Биба? – сҵааит сара акәапаҳәа игәы
сҽынкыдыршәланы.
– Пу, пу, пу! – излак хҩаны, игәыбжьынацәа рҵысны исирбеит
уи.
– Иушьуада?
– Аӷа.
– Дзеиԥшроузеи, Биба, аӷа?
– Ҳы, думбаӡаци? Ашьтәыцқьақәа дреиуоуп, – шьыҵәрак
ихахәы илахь илҭажьны, иблақәа рыцәгьаны, иԥышәқәа
ҵысҵысуа даасҿаԥшит.
– Иаргьы ауаа ишьуама?
– Ҳы, имшьыкәа, имшьуазар даҳшьуазма!
– Саргьы суццоит, Биба, – сцару, сымцару ҳәа схәыцуазшәа,
ԥыҭрак сҽаанкыланы ҿаасҭит сара.
– Мап, уара ара уҟазароуп, ахаҵа зехьынџьара даҭахуп,
насгьы ашкол уҭалараны ушыҟоугьы ухоумыршҭлан, – инацәа
сықәкны иааирҵысит сашьа.
– Алмасгьы уццома?
– Мап, Алмас саанӡа уара иусҭоит.
– Раԥка?
– Раԥка сара изгоит. Уаалеи уи ицо, имцо еилаҳкаап, – иҳәан,
сашьа симаны аҽҭрахьы иҿынеихеит.
Адырҩаҽны шьыжьымҭан сан, сара, Алмас, Бадреи Раԥкеи
наскьаагарц амҩа ҳақәлеит. Ажәҩан ҵыблаауа, ишашаӡа
иаацәырҵыз амра ашәахәақәа цқьа аҽԥыртлара рамраӡакәа,
алҩақ ԥштәы змаз ԥҭақәак нархаҳан, азныказ ашьыжьтәи
аԥсабара гьамадан иааҟарҵеит.
Издырхуадаз атса еиԥш ихьынҭыџьӡа сан лгәы инкыдҳалаз
агәырҩа шаҟа тонна акапануаз, аха уи аира-ааӡара злалҵаз
лыҷкәын дахьлыдырбалшаз еизара дук ашҟа дцозшәа лхы-лҿы
лхаччо лҽыҟаҵаны, диваԥало днеиуан. Бадрагьы Раԥка аӷәра
кны, ҳан лыжәҩахыр инапы нықәк, Гәдоуҭанӡа длаҿаххны
даауашәа, ҭынч-ҭынч ацәажәара даҿын.
– Иаҳа сынхаргьы мызкы акәхап санынхо, сара сжәымбакәа
амхы ҳалалоит ҳәа шәҽазышәымкын...
– Усоуми, ааи, уан дукәыхшоуп, ԥшӡала иҭазгалаша, ԥшӡала
изфаша.
– Ҳажь сынтәа хар амамкәа иҿоуп, ҩык ҳәа ҭасҭәап, аха, сан,
ацыԥхьқәа уҿаԥаланы ублақәа ҭырхуа!
Ахьӡара зауша, омашәа иҟамлашеи сынтәа!..
– Ҳоҳ, ҳоҳ, ҳоҳ ачарақәа уҳәеит ҳәа, ицаз зегьы хынҳәны
иаауа иалагар, амшгьы аҵыхгьы ҳазхашам!
– Ҳашрыцҳау ибоит, ихьышьаргәыҵа сакәыхшоуп!
– Ааи, исхамшҭхьази, Каҷыҷ аԥара исҭахьеит, ҩажәа-ҩажәа
зкуа ауалырқәа ҩба сзааигараны дыҟоуп, амра ахьрықәымшыша
џьара ишәыргыл, уашьҭан рырчра сцәуадаҩхоит.
– Зеиԥшыҟам, уан дукәыхшоуп, урҭ хьаас иҟоумҵан... Мшәан,
Каҷыҷи Кьытлари еиуара рыбжьоума, урҭ зегьы шәахьцо дзымцозеи?
– Уи игәы ахы акьыба амоуп ҳәа ашәҟәы ицуп.
– Акьыба аазхәоз агәы изҭазаргьы дыцәгьам!
Инеибарччеит сани сашьеи. Ааи, урҭ ҵыԥхи ҵыԥхцәеи реиԥш
рыбжьқәа ныхҵа-аахҵа иччеит, урҭ абжьааԥны аиԥш алаф
шырҳәац ирҳәон, амала еихәаԥшуамызт: сашьа мраҭашәарахь
дыԥшуан, сан – асаараҟа. Уажәшьҭоуп сара ианыздыр усҟан
сани сашьеи иарбан роль хьанҭоу ирхәмаруаз.
Амра ҳхагәҭаҿы иҩеины, апырпанта аиԥш адгьыл агәы
кылнаҵәар аҭахушәа икацеиуа иԥхон аихамҩа астанциа
ҳаннавалоз. Урҭ ирзԥшны ишнаҵҟьарыз ихианы игылаз адәыӷбақәа,
ҳәашьа змам маӡак рҵәахырц иаҿушәа, рыблақәа
амраҭашәарахь икыдырхаланы, хрыжь-хрыжь ақәыԥсычҳара
иаҿын. Издырхуадаз, уажәы, аԥҳәысеиба лышш-аанда аиԥш
иқәыршә-ҵаршәны, ихыргәа-ҿыргәаны игылаз адәыӷбақәа
сашьцәа рашәабжь рхыҩуа шаҟантәи амца қьауқьад иалалахьаз, шаҟантәгьы урҭ рықьбжьы рҭыҩуа, ашьа рцыркәкәа уи
амца иалҵхьаз.
– Ооҳо-ҳооҳо, оҳо-ҳо-ҳо! – иахьагьы рашәаҳәабжь гоит сашьа дызлоу.
«Ее, Анцәа ҳрыцҳашьа, ухьышьаргәыҵа сакәыхшоуп... –
дҟәындшәындуеит сан, ҳазегь ҳаихьымӡа-еиԥымӡо сашьа
ҳишьҭаланы ҳахьнеиуа. – Шаҟаҩ ааӡаны иҳамази, мшәан,
ҳарҭ анацәа хгәашақәа. Еҳ, бзиарак ҳаԥхьаҟа ҳақәыршәа,
ухьышьаргәыҵа сакәыхшоуп! – илызнымкылаз лылаӷырӡ
лыҷкәын ибар ҳәа дшәаны лхы Раԥка аган инавалкуеит.
– Шәааласы, шәааласы! – инапы иҟьоит Бадра аӡхыҵра аиԥш
ихышхыҵәаны инеиуа ауаа дахьрылагылоу.
– Ирывагьежьуа, иӷӡыӷызуа, иаарышьклаҳауа ирышьҭоуп
Алмас.
– Ишаапкра иаапкааит, иҳадызцалазеи!
– Уи ауми уара, иҵхәыршәшәо ҭәарҭак иаламзаауа, ҿашәагәӡа
змоуша, ачақәа џьара хаҵак дрышьҭоу џьырымшьалари.
– Арахь уца, алашькьынтыр, сҳәарын, аха уаанхеит!
– Ҳаи, абааԥсы, ус шәымҳәан, ари сҩыза гәакьа агәы нзырхаз, саргьы сгәы нирхеит. Алмас, Алмас, – дгәыкы-ԥсыкуа ибжьы
нақәиргон сашьа.
Уи сашьа ибжьы алымҳа ишааҭаслак, иҩныҵәаашаны хаха
ауаа рыжәпара иагәыдлон: зны акаҭ иадԥаз ампыл аиԥш
шьҭахьла иааны Раԥка иаԥышьклаҳауан, даҽа зныхгьы изааӡаз
аԥшәма дназгоз аӡхыҵра ахҿеиԥш иалҵәраа, инахьхьи аган
аҿы инкылҟьон.
– Еи арԥыс! – сывараҿыҵәҟьа игеит бжьык ҭахәаҽӡа, ахьшьцәа
рқьала аиԥш адырԥара аҽнадрыӷәӷәала игылаз астанциа
ҳашнавалаз. – Ҳгәашә уавымсын, уааҽыжәҵ! – иаасыҵыххыз
асолдаҭ қьышә-хҿыҿ Раԥка аӷәра нҭарсны наҟ длаҳахеит.
Атәым напы иаҿхагахаауаз Раԥка хәыррҳәа ашақә иасны
аԥырцәқәа ҩеиланаргылт.
– Иоушьҭ наҟ! – сыҩныҟааит сара, сахьыҟоу-сахьану сзымдырӡо
сеилууаа сахьақәтәаз, сҟамчгьы ҩасырххазаап.
«Сахьырго умбои», – аҳәашашәа Раԥкагьы абжьы ныхҵа-аахҵаны икьыркьырт. Сангьы асолдаҭ дааиҿагьежьит.
– Ишәҭ, имашәымкын, Раԥкеи сареи ҳаиқәшәахуеит! –
иааҩуан сашьа ибжьы.
Уаҳа акагьы сгәалашәом – схыгәӡа адгьыл аҿы сышгылаз збеит.
– Уаала, нан, уаала, – сан сыжәҩа нҭалырсын, ҳхыԥхыԥуа
ицоз ҳнарышьҭалеит.
Агәақьҳәа нахьхьи адәыӷбақәа рхаҟны игоз амузыка абжьы
иалҩны иааҩуан Раԥка акьыркьырбжьы, Алмас аҵәуабжьы, сан
лгәынқьбжьы.
– Шәааласы-шәааласы! – есааира инаскьон сашьа ибжьы.
– Адәыӷбақәа ирҭахыз ргеит, инхаз ҳлаӷырӡышо, ҳмидагәидаха
ҳашьҭахьҟа амҩа ҳнықәлеит.
Ҳҵәуан ҳаргьы: сан, сара, Алмас...
Абри ауха сангьы, саргьы сашьа ииарҭаҿы ҳашьҭалеит. Алмас аӡахәа рқьақьа аиԥш аҽырлакь ҳаԥхьа аҽынканаршәын,
игәкуаз абла еиқәаҵәа хәыҷқәа неиқәнаԥсеит.
– Еҳ, уан дукәыхшоуп, с-Бадра, нан, уфҩы шаҟа ихаауеизи!
– дҳәыҵәыҳәҵәуан, днаҳәы-ааҳәуан сан, дзыцәомызт. Саргьы
сашьа дыгәхьааганы сгәырҩон. «Исҭахыз акы сахьымӡеит, –
сҭахәыцуан, иахьа астанциаҿы абықҳәа иаазыӷрасуаз абарабан аиԥш, ичны исыӷраз сгәы. – Сызхара сзимацәажәеит, сызхара дсызгәыдымкылеит, Алмас иаҿасҵауеи ҳәа сзимазҵааит,
уанбаауеи сзымҳәеит... Иаразнак акәхеит. Сылахь дшагәӡыз
сгәалашәоит, ажәақәак иҳәеит, аха аҿыжра иаҿыз амузыкеи аҳәса ргәынқьбжьи исыдмырҳаит. Изхәыцда абри
амузыка, сыгәнаҳа рымаз аҳәсақәагьы... Ашьҭахь изқәа
сынкыдыԥшылеит – амардуан ахалара даҿын. Иахәлабгаӡазеи
уи аҟырҩаџ. Нас ашәқәа
ааиҿаҳан, анапы рыбжьахазшәа зегьы зыцраҳәаз ауалыр дугьы арҵәаа-арҵәааҳәа иҳәҳәеит,
авагонқәа ирҭрысны ирыхеит... Раԥка акьыркьырбжьы шгацыз
игон, Раԥка рыцҳа... Бадреи иареи ирласны еиқәыдмыршәар
агәы ԥжәаны иԥсышт...» – абас сышхәыцуаз, инасыханы ацәа
ԥшьаала сынҭанагалоны, ицәаакы-хьшәашәаӡа акы сӡамҩа
инадлеит. Аҭҳарцәҳәа сҿыханы сиарҭа саақәтәазар, Алмас
кәыматыруа,
абз ақьышә иаақәшьуа, ашьҭахьтәи ашьапқәа
сықәыргыланы исҿатәоуп.
– Уаапкааит, уаапкы! – сҳәеит сара сгәы аҭыԥ иҭамгыло,
имырӷәӷәацәакәагьы ахацәа инажәысҵеит.
Алмас ҟуҵәуа адрымҳәа асаараҟа инкаԥеит.
– Ус азумун, уан дукәыхшоуп, ирыцҳами, нан! – лыбжьы аагеит сан.
– Ирыцҳамкәа, убри сгәыднакыландаз ҳәа сыԥшын саргьы, –
сӷьаԥ-чаԥшәа зуит, аха сгәы хьухьууа сеиҭанцәыҵалеит.
Ауха хынтә-ԥшьынтә сарҿыхеит Алмас. Аԥынҵа хьшәашәа
сӡамҩа ишынакьыслак сцәырҳаны сааԥшуан. «Уа уцәа, уа, уара
уакәым сзышьҭоу», – аҳәозшәа иааҟрым-ҿрымны адрымҳәа
инкаԥон.
– Ҳаи, абри ала... – сан дҿыхарҳәа сшәаны сыбжьы ныҵак
амақарра салагон.
– Еи, думухааит уан. Алмасгьы уҿхагаахарц иаҿуп, умбои! –
сан дааҟәынд-шәындуан, аҭӡамц ашҟа лҿы рханы дахьиаз.
Ианаацәылашоз Алмас аҵәуабжьы ҳарҿыхеит ҳҩыџьагьы.
Бадра ауха дшымхынҳәыз ангәанаҭа акәхап, иӷәӷәаӡа, иаҵаршәыз
аџьмацәа иқәтәаны, алабжыш хыкәкәала аҵәуара иаҿын.
Сан давагьежьт, сара ахы сышьшьит, агәы сышьшьит, аха умԥсит:
ишҵәуаз аҩнқәа зегьы еимнадеит. Раԥка ахьҭаҳклоз ицаны иҩнаԥшит, ашҭа иакәшеит, ифҩышәеит, иҵарт, нас иааины иҟасҵарызеи ҳәа ихәыцуазшәа абарҵа иааҵатәеит. Сан,
сандыкәрак азна ахш ахҷаҭ хыҳәҳәыла еиҵаркәакәаны аԥхьа
иналыргылт. «Шәысхыччарц шәгәы иҭоума?!» – аҳәашашәа
абла ҭыҟаԥшьаа цәаакқәа ҳаҩҵанарԥшын
иҩаҵҟьаны, аҵыхәа
агәыҵарҽыла икәкәаӡа ашҭа инықәлеит.
– Алмас, Алмас, усҭ, аа, усҭ! – сангьы саргьы ҳаибарӷьаҵәыӷьаҵәуа
ҳаҩны ҳнашьҭалеит, аха иааҳәны иауҳахәаԥшуаз.
– Уацрымҵын, уан дукәыхшоуп, уацрымҵын! – исаҳауан сан
лыбжьы, схымсхымсуа Алмас сашьҭаланы сахьнеиуаз.
Алмас ахәы иҩхәыншәан, иаарҳәны Мидарадәҟа ицоз амҩаду
ианыланы аҿынанахеит.
– Алмас, усҭ, Алмас, ах, ухәдацәа скызшәа сыҟандаз! – сахьԥш-ахьԥшуа, сыԥсы сгәы икылачны сшашьҭаз, Ҿбаарҭа инырҟьан,
атунгҭра иҵҟьа-ҵҟьо ахуҳәа Мидарадә инықәлеит.
Адақәа зегьы ашьа рҭалан агәы ишазнеиуа аиԥш, Мидарадәҟа
икылымсуа мҩахәасҭакгьы узыԥшаауам ҳқыҭаҿы.
Урҭ амҩақәа
ирнибаҳәала, есышьыжь аиԥш иахьагьы адәы иаҵәа иазааиуан
ҳқыҭа зхаанхаз, макьаназ авагон ашәқәа ззаадмыртуаз аҿар.
Амра шԥхацыз иԥхон, зегьы ззеиԥшыз аҵарақәа акәылкәаҷаҳәа
ишәаҳәон, ашьхақәа гыланы иааԥшуан. Ҳашьхақәагьы ишҽырбац
иҽырбон. Аха, ауаҩы гәалак шимаз аныԥшуан иахьатәи ашьыжь –
иҭынчран, аҵаҩцәа еиқәышьшьы ашкол ашҭа иҭалон, наскьашәа
еиқәыхьшәашәа
игылаз аусҳәарҭагьы ашәқәа аадыртхьан. Алмасгьы саргьы ҳаишьҭаххы-еишьҭаххы аусҳәарҭа ҳаахәнеит.
Иара шиашаз сашьа дахьтәалоз икабинет иныҩнаххын, абылра
иалахазшәа иҵырҵыруа ауада иааҩнагьежьт.
– Алмас, Алмас уоума? – Уа бзиала уаабеит! – ашырҳәа
дҩагылан, иара ашҟа иҿааихеит аҷкәын қәыԥш.
Алмас уи игәхьаагьы мкыкәа инаивҟьан, аусҳәарҭа ауадақәа
еимдо иааҩналт.
– Ҟоҳ, Алмас уоума?
– Шьыжьбзиа, дад!
– Ушлеира арахь!
Иахьнеилак иеигәырӷьаны ирыдырԥхьалон, аха аӡәгьы ԥсык
иханы даԥхьаӡомызт. Аҵыхәтәаны, адырҩегь сашьа икабинет
аҿы ихынҳәны иааит. Бадра инапы зхысхьаз астол, асеиф, ашьқаԥ
ирфҩы-рфҩуа иаархысын, сашьа ихаҭыԥан
маӡаныҟәгаҩыс
иҟарҵаз аҷкәын қәыԥш дзықәтәаз аҟәардә инадыххылт. Уигьы,
аԥынҵа еиқәаҵәа ахықәцә қәацқәацо акыраамҭа иафҩуан,
нас ашырҳәа инхәыҵалан: «шәсыламкьысын – иахьсыԥсырҭоу
аброуп» – аҳәарашәа, ишыҟанаҵалацыз еиларқьақьа аҟәардә
аԥшьшьапык иаарыбжьатәеит.
Абраҟа иеизеит аусҳәарҭаҟны аус зуаз зегьы. Сара Алмас
саԥхьеит, савагьежьит, ианамуӡа алымҳацә ианкны сахеит, аха
дуаҩу, длоу ҳәа ахы ҩышьҭыхны амалахазгьы иҩасҿамԥшит.
Дқьызқьызуа аҵәуара далагеит аԥошьҭа аиҳабы Лиза. Саргьы исызнымкылазт, ауеимадаҳәа инеимасҭәеит.
– Умҵәуан, дад, – даасыдгылан схы ааишьшьит асҭаршын
Никәа, – уца аҩныҟа ара иҟазааит Алмас. Хәымҽхан аусура
ҳаналгалак иҟанаҵо аабап. Иамуӡозар, сара исыманы снеиуеит. Уи зааӡазгьы даап. Машьа бҩы ныбымхын, аҿа ҭабҭәаанӡа
ачарақәа ҳрылагоит ҳәа сызлаҳәа. Уца, дад, уца, – схы шьышьуа,
амардуан сналбааганы соуишьҭит.
Абри акәхеит, Алмас есышьыжь игыланы, инықәыршә аусҳәарҭахь
«усура» ицо иалагеит. Ахәылԥаз Бадра ицны ишаалоз
аиԥш, икәалаауа ахәы иаахәыншәон. Сан, ампахьшьы хәбаба
илаҳәа, иҭаҵәах илымоу ахәы аацәырганы инамҵалыргылон. Алмас
ахы ҳаҭыр ақәҵо, акрыфа-акрыжә, «уажәыгьы Бадра дмааӡаци?»
ҳәа иҳазҵаар аҭахушәа, инаҳалаԥш-ааҳалаԥшуа иаатәон.
Усҟан Бадра Кьерч амҵантә иаҳзааишьҭыз ашәҟәы еицарса
хәыҷы абас аҳәон:
«Сылашара, сан, сашьа Шьыбга! Сааит сҭыԥ аҿы. Мидарадә
абыцаҵәқәа злахысҵәҵәоз саҳәеи зкәадыр турникс исымаз Раԥкеи
рцымхәрас исырҭаз абџьар жәбар, ҳаӷеиҭа, шәхагахоит
– уи ахы аҭшшара ашьыжь унҭалар, ахәылԥаз шьапыла
агәыдыҳәа
сара абыржәы сахьадтәалоу уаакылсуеит. Ахы аӷа игәыҵәҟьа
иҵакны искуп. Шәымшәан, ирласны иҵыхәтәа
еидаҳкылоит, зегьы ҳгәырӷьаҵәа ҳаиқәшәоит!
Шьыбга, снеиаанӡа унапы иануп Алмас... Ҳан думыргәамҵын –
ухаҵами уажәшьҭа...
Уажәазы бзиала! Уашьҭан иҵегьы инеиҵыхны ишәзызыҩуеит.
Сыццакуеит. Ааит, ушьхәа уқәҵәи, сгәыӷырҭа-хҭшша!
Бадра».
Сара абри асалам шәҟәы ансоу, уаҵәҟьа иаахыртны, аԥошьҭа
аиҳабы Лиза зегьы ишраҳауаз даԥхьеит. Ашьҭахь даҽа ҩынтә
сани сареи ҳгәыла ԥҳәыс Зина даҳзаԥхьеит. Уигьы зхаҵа хәыҷы
мызкы ада ибла аҭаԥшра иахьымӡаз ԥҳәысын
– дбылуан:
ажәакгьы ҳақәымҵакәа аҭакгьы нықәыршәны иаҳзылҩит.
Уинахыс ҳабӷьыц кәамҟьа хәыҷы уаԥхьа ҳәа аӡәгьы имҵаҳамкит.
Сан ма Алмас рымариа шаазбоз, ԥшьшьала иааиҵыртланы,
сҟәыҟәӡа снарыдтәалон. Сангьы сара сеиԥш ҳабӷьыц хәыҷы ианыз ҿырҳәала ишылдыруазгьы абра уажә ҿыц иааҳаузшәа, иага
ус дырҿызаргьы наҟ инышьҭаҵаны, дазыӡырҩуа даатәон.
– Еҳ, иумухша уан, уахьыҟазаалакь лафк анумҳәо шԥаумам!
– сара схы днагәӡны, лкасы аҿацә аалҿшьуа лус дналагон.
Амала Алмас акәын сара сгәахы ԥызжәоз. Ега зундазгьы уи ҭынч инатәаны Бадра ишәҟәы илагӡаны саԥхьаанӡа
исзыӡрҩуамызт. «Ушаҟәыҵра уаргьы, сгәахы нкыдкыланы иааԥуҵәаӡеит
» – аҳәошәа, аԥхьара санналагалак аҵыхәа сҿаҟьаны,
иқамс-қамсуа иласԥырҵуан.
– Алмас, Алмас, усҭ, аа, уажәыҵьҟа салгоит, – сахьыҟаз схашҭыр
ҳәа сшәозшәа снапхыц аларӷәӷәа, сҳәо-счо снашьҭалон.
– Уаҟәыҵ, уан дукәыхшоуп, уаҟәыҵ, ара иааг, сара усзаԥхьа, –
лыбжьы насхьылгӡон сан.
– Иаапкааит сҳәрын, аха абри Алмас! – сқьыпшәыпуа сан
лышҟа сҿаасхауан, – иара аӡбахә ахьиҳәоҵәҟьагьы иазыӡырҩуам,
нас ихԥсаауеит ҳәа шәааҟәымҵӡакәа шәаҿуп...
– Лами, нан, уи ҳара иаҳҳәақәо зегьы еилнарго џьушьома.
– Ыы, ишԥеилнамкаауеи! Усҭ уҳәар, аҳәаха уамраӡакәа
иамҵасуеит, уца уҳәар – ицоит, уаа уҳәар – иаауеит.
– Ала урҭ азхоит... Аа, уаԥхьеи, шәҩыџьагьы шәан дшәыкәыхшоуп!
«Сылашара, сан, сашьа Шьыбга!..» – сеиҭаналагахуан сара...
Абас ҽнак шәынтә «саԥхьон» зда ҳамамыз ашәҟәы еицарса
хәыҷы. Уи «сырзаԥхьон»: сан, Алмас, ҳгәылацәа хәыҷқәа...
Зхәыԥсы
хаххала ихԥсааны, ацигар-бӷьыц аиԥш снапсаргәыҵа
ианыз сашьа исалам шәҟәы есааира еиҵыҵуан. Уаҟа «ианылеит» Раԥкеи
иареи шеиқәшәаз, рҩыџьагьы шаҟа аӷацәа ршьхьоу, сара сзыҳәа
шәынтә иҭҟьо тапанчак ҵәахны ишимоу, аеҵәа зырку хылԥаки
маҟа ҟьаҟьаки шысзааишьҭуа уҳәа сашьа дызхьымӡаз, сара
сыззыԥшыз зегьы.
Амшқәа цон, ицон амзақәагьы. Бадра раԥхьатәи исалам шәҟәы
хәыҷы иаҷыдахаз ихабар ҳәа уаҳа акагьы ыҟамызт. Сан лхахәы
хәыц еиқәаҵәак аларшәымкәа ишышларыз ипашәӡа ишлеит.
Сара сашьа инапы зхьысхьаз, Раԥка злеирыцқьалоз
ишьчоҭка
инаркны зегьы иуадаҿы еизызган, иахьа хәлаанӡа еилырхуа
срылатәан. Алмас «усура» ишцацыз ицон. Шьыбжьонынӡа, аԥсы
зыҿҳәараз аҟәардә аԥшьшьапык еиларқьақьа ирыбжьатәан.
Шьыбжьон аусҳәарҭаа какалк ркырц, рыҵаҟа иҟаз акрыфарҭахь
ианылбаауаз ирыцны илбаауан.
– Алмас, Алмас, сыхаара, сара сҟәыш! – ахы шьшьуа заа илырмазеихьаз ахәы намҵалыргылон ахәыҟаҵаҩ Софиа Карп-иԥҳа...
Аӡынра ҳааины ҳааҭагылеит. Акзаҵәык ҳқыҭа зырԥшӡоз
ацәацәҩычагьы нашәхыҩрын, шықәсыбжак ахы-аҵыхәала
шә-кыҷырак аӡамҩа инаҿысны, еиқәыхьшәашәа, ашьнел-ӡырӡ
ашәҵаны иаагылеит.
Агәыӷрақәа! Агәыӷрақәа ҳақәын, иҳаҵан, урҭ блас иаҳхан,
гәыс иҳазҭан, шьапыс иҳаҵан – ҳнарга-ааргон: гәыӷрала ҳчон,
ҳхандеиуан гәыӷрала. Исыздыруам, абри агәыӷра ыҟамзар
ҳахьцоз ҳара. Ҳқыҭа иалганы амраҭашәарахь игаз амҩа
гәыӷрақәа ҳарзыԥшын: уахь ҳҿы рханы акалаҭ ҳаҵалон: уахь
ҳҿы рханы – «ԥссмилаҳ» ҳәа ҳҿаҵа ҳҿахьы иҩаагон, ҳхы
ҳнапы аҵаҵаны ҳашьҭаланы ҳацәон. Имгәыӷкәа иԥсхьада,
ҳгәыӷуан зегьы! Убри аамҭазы ҳԥошьҭамҩангаҩ Шабаҭ иеидара
есааира иласхон, ҳқыҭсовет ахантәаҩы Никәа ихы зцәиҵәахуаз
рхыԥхьаӡара иазҳауан.
– Исзыхгом, дад, ас сара, – иҳәеит Никәа ихәда икәаҽ, ар ркомиссар иаԥхьа днатәан. – Ҽнак акы-ҩба шәҟәы ргәы кылыблаа
исызҩаргоит. Цәыргашьа сымам – ажәлар ҳаҷкәынцәа аауеит
ҳәа рымҩа иаԥшуп... Абра сҽысшәыршьырц шәгәы иҭамзар
саԥырыжәга. Уаҳа акы саԥсамзаргьы хык ааныскылоит... Аа,
инханы иҟаз ахыхә-мыхә ааидкыланы иаазгеит. Срылакны наҟ
сдәықәшәҵа.
– Ушьҭахьҟа? – дҵааит шьакәарак зқьышә иқәкымкәа,
еиқәыхьшәашәа астол иахатәаз акомиссар.
– Сышьҭахьҟа зегь маншәалоуп, дад: ари ҳмаӡаныҟәгаҩ хәыҷы
ихаҭыԥан ӡӷабк дҳартәеит, аҵара лымоуп, ишԥалылымшари,
иаамҭахеит...
– Уара ухаҭыԥаҿы иҟаҳҵода?
– Сеидроу. Аа, уи сҳәеит ҳәа ашәақь иаҩызоу аҳәса ҳамоуп,
аӡәы днаҳаргылап, – дааҳәаҵәыҳәаҵәит Никәа.
– Мап, афронт абраагьы иҟоуп, ԥыҭк уааԥшыроуп, ҳахькылсуа
аабап, – иааҿахиҵәеит акомиссар.
Сашьа ихаҭыԥаны иҟарҵаз аҷкәын арра данца нахыс Алмас
аусқәа цәгьахеит.
Есышьыжь аиԥш, иахьагьы Алмас ҩагылан абз аакыдшьыло, сан иамҵалыргылаз ахәы ахьынӡафоз, сара Раԥка
злаҳрыцқьалоз ашьчотка сыманы снадтәалан, ицырцыруа,
аџьауҳар анпыҟҟала исрыцқьеит. Амала, егьа азыҟасҵаргьы,
Бадра иаҟара бзиа сабомызт. «Урыцҳасшьоит уаргьы» аҳәарашәа,
ахы ҩышьҭыхны иҩасыҵаԥшын, аҽынасхьырҳәазаны,
ашәхымс
инахууаан, аҵыхәа агәыҵарҽыла амҩа еиҭанықәлеит.
Ашьыжь еихатәаны иналагаз асы уажәы ԥша ҟьалак наҵалан,
еикәархынҳәуа иама аԥсабара иқәын. Сара уи сеигәырӷьаҵәа
ашә саннылаххы асы цыра ԥаҟьақәа ашьхаҵәа
реиԥш сыбла
инҭапапеит.
– Ашә аркы, нан! Еҳ, улаҳәит ла-мыжда, улаҳәит! Уи уа дубараҳа
иангьы уаҩы димбааит! – сан ишысҭахымыз даасыхан ашә налыркит.
Алмас аусҳәарҭаҟны ианнеи, зегьынџьара ҭынчран. Иааҭгылан
аҽаршәшәеит, аҽарқацеит. Нас амардуан инадыххылан,
арӷьа-мырӷьа иԥшуа, ихагалаз ашьҭақәа ирфҩуа ихәнан, «акабинет» ашә инагәҭасын иныҩнашылеит. Зҿы наҟ ирханы, амца
агәгәаҳәа изҭаз аԥечка хәхәацә иадтәалаз аӡӷаб дшәаны
ашырҳәа дҩаҵҟьеит.
– Унан, сышԥауршәеи, иаапкны инылаҩр ицаша! Удәылҵ
арахь! – ишлымчыз дыҩныҵәаан, хаха дназыҭрысит аӡӷаб.
Алмас иахьгылазгьы еиҭамҵит.
«Бхы бтәыми бара, бызусҭада, бабаанагеи арахь?!..» – ҳәа
илазҵаар аҭахушәа ахы шьҭыхны иҩалыҵаԥшит.
– Ишымцо убоу уара, ахы ԥҽны икасыжьуеит! – лывараҿы
астол иқәыз ариашага аақәԥаа днадыххылеит. «Бмааин бхы
бҭахызар!» – ацқәа ҟәашӡа дныҵанарԥшит Алмас.
– Алаапк, шәанаџьалбеит, алаапк скабинет иҩналт! – ишлымчыз аҵым-ҵымҳәа дыҳәҳәан, аӡ аиԥш атрымҳәа дыԥаны,
ашьҭахьтәи акабинет длыҩнапҟа дцеит.
– Шәсыцхраа уаҩ шәыҟами абаақәа, алаапк, алаапк! –
ауадақәа ирыҩныҩуан аӡӷаб лыбжьы. Аха, издыруада ишыҟалаз,
уи аҽны амаӡаныҟәгаҩ ҿыц Замфира лыда уаҩы дмааицызт.
Замфира аусҳәарҭа акабинетқәа еимылдеит, абарҵахь
ддәылҵит, аха «алаапк» дацәызыхьчашаз уаҩ данылмоу, адашьма рыцқьага лаба дук лыԥшаан, лкабинет ҿыц ашьҭахьтәи ашә
ааҵраан дааҩнаԥшит. Ԥсы зхоу акагьы ҩнамызт.
– Арахь удәылҵ сымҳәеи, ухы ԥҽны ушьҭасҵоит! – акагьы
шыҟам ала иҵегьгьы лхы агәра алыргарц даамақарын, ллабагьы ҩалырххеит. Иҭынчран. Замфира лышьеи-лышьеи еиқәҵо
дааҩнашылан, акәакьқәа ааимылдеит, астол аҵаҟа дхәыҵаԥшит.
– Ушаапкра уаапкааит, умааиргьы умуа, умцаргьы умуа, – ллаба акәакь инкҿаргыланы, аҟәаҿыҳәа аҟәардә даақәтәеит.
Абри аамҭазы иԥхаӡа акы лшьыргәацә инадшәалеит. Арҵәаа
ааҭлырган, ампыл еиԥш дҩышьҭԥеит Замфира.
Алмас агәы нҭӡыӡаан, акәуа аиԥш зынӡагьы ацәа ианҭала,
ласа-хык иаҟархеит. Акеҩгьы аақәгеит аԥхьатәи ашьапқәа
ирыбжьарӷәӷәа иакыз ахы. Иҩныӷзит зынзаҵәык. Адырҩагьых
аблақәа амца ҩарыҵыддын, ашьа ҟәандаӡа аԥышә еиқәаҵәа
хәыҷы инахьыжжит. Иҳәазан еергьҳәа, аблахаҵ еилагьежьуа
аҟәардә иааҵыҵит.
– Уца, уца сымҳәеи, усымпыҵаԥсуеит, уца!– еиҭа абӷашшара
шыҟаз имҩанылҵеит ллаба.
Абраҟа иазымчҳазт зынзаҵәык иҩныҵәааит Алмас, абӷа
ацрыҩрны иагьындәылҵит.
Аԥша иаҵалаз акәу, ажәҩан иалагоз аимоуу здырхуада,
ашьыжь митә ҟанаҵашашәа иналагаз асы аԥсабара аахнаршлаан, аԥҭа цәышқәа реиҟәшьарҭа амра аабжьыҷҷеит.
Ақыҭсовет ахантәаҩы Никәа, аҵықь-ҵықьҳәа еимсо, дырхысхысуа даазгоз имотацикл амардуан аҵаҟа иааникылан, еидара
дук ихәда иқәжьушәа деиҵакы-еиҵакуа дыҩхалан, акабинет
ашә аартны дныҩналеит. Уи акыраамҭа ихы ҩнапыкла
икны
астол дахатәан.
Замфира ашә аартны, дхыркьакьо-ҵыркьакьо дааҩнашылт.
– Шьыжьбзиа, дад!
– Бзиара жәбааит, Николаи Спиридонович! – наиаҭалкит Замфира, ирҵәины, аџьынџьыхәақәа реиԥш еихьынԥсса илықәԥсаз
лхахәы даҵаҽырбо?
– Никәа ауп, дад, сара исыхьӡу, саб рыцҳагьы Самԥал акәын
ихьӡыз, дабаҳҭаху бымҳәозар, – ихы аарла иҩышьҭыхны
дҩалҿаԥшит.
– Урҭ анаалом, сара ишысхәыцыз иаҳа еиӷьуп, – Николаи
Спиридонович... – иҵегьгьы дааскьаны дааидгылт Замфира.
– Уи акәӡам уажәы изызхәыцтәу, дад, аԥошьҭамҩангаҩы даахьоума? – асаараҟа дыԥшуа дҵааит Никәа.
– Иахьатәиала ԥсы зхоу аӡәгьы арахь дықәымлацт. Алаапкқәа
ҳаимыжәжәа ҳарфаргьы аӡәы ҳаибом, – лқьышә жәпақәа рчны
днеин аҭӡамц днадгылеит.
– Иауеи алаапкқәа ҳарфаны, абна ҳалоума, аусҳәарҭаҿы
ҳаҟоупеи, дад.
– Абна аҵкыс излеиӷьузеи, мама дыԥсааит, уи алаԥхҭ
ансгәалашәалак уажәгьы сгәы ҭыҵны ицоит...
– Иарбан лаԥхҭу?! – ашырҳәа ихы дҩахан даалҿаԥшит
Никәа.
– Алаԥхҭ, мшәан, алаҟьала... Авардым адсыршаан иаманы ицеит.
– Изеиԥшразеи?
– Илашәарыцоуп уҳәаратәы иҟан, ҟаԥшьык...
– Алмас! – дыхшәааны ашырҳәа дҩаҵҟьеит Никәа.
Замфира дшанханы, иҟалаз лзымдыруа диҿаԥшуан.
– Ицама?
– Аи, мшәан...
– Излацеи?
– Абанс идәылҵны, – ихышлааӡа аԥенџьыр асаркьа иалубаауаз адәы ашҟа лнапы налырххеит.
– Алмас, Алмас, усҭ! – даадәылҟьан аусҳәарҭа абарҵа
дааҵагьежьит Никәа.
Аха иубар иаахә.
– Алмас, Алмас!.. – игон уи ибжьы деикәҵәашо аимдара
дахьаҿыз.
– Алмас уабацеи, Алмас?! – иааҩуан Лизеи Софиа Карп-иԥҳаи рыбжьқәа.
Аха Алмас ахабар џьаргьы иҟамызт...
Сан уи аҽны заа крылзымуит. Ҳхы-ҳаԥсы ҟәыншьо ҳнеидтәалан
какалк анаҳк, сара Бадра иуада сныҩналан еизганы
исымаз имаҭәахәқәа реилырхра салагеит, сан ахәхәа-аӷьӷьаҳәа
ачанахқәа рыӡәӡәара даҿын.
– Аԥшәма уҟоума, аԥшәма!? – аҩны аԥхьаҵәҟьа ҿыҭбжьык
геит.
Сани сареи ҳаихьыс-еиԥысуа ҳанындәылҵ, Никәа ҳнеи-ҿаԥшит.
– Мшыбзиақәа! – ихааӡа аԥсшәа неиҳәеит уи.
– Бзиа убааит, арахь улеи, Никәа, наиаҭалкит сангьы, илуа-илҳо дақәымшәо.
– Мап, уахь слеиӡом, Алмас арахь иаазар? – дҵааит Никәа.
– Мап, иҳамбаӡеитеи.
– Арахь имааӡацт, – инацсырӷызит саргьы.
Аҩныҟа иааины иҳамбазар ҳгәахәын, ҳахҩыкгьы ашҭа, агәара
иларҳәы-ҩарҳәны ҳаимдеит, аха араагьы иауаабахуаз.
– Уҭахызар ҩызара сызу, арԥыс, уи ицәгәырчшәа иҟоу
уажәыҵәҟьа алымҳацә ианкны ицәыҵаҳҳәап, – иҳәеит Никәа
имотоцикл ашыӡ ахьызшәа иқыџьқыџьуа аусура ишналагаҵәҟьаз.
Сан саалҿаԥшит. Уи мап шылымҳәоз ангәасҭа, Бадра исиҭаз
ахылԥа лымҳацә ду ласхаршьшьны, ахьшәҭҳәа акалиаска
снантәалт.
«Ала анынҵәалак абга шәарыцара иргоит... Еҳ, сара
бсыԥҳандаз!.. Уаргьы улымҳақәа ҿысхп џьара усызкыр»...
– иԥышәқәа ҵыс-ҵысуа, иԥаҵашлақәа дрылацәажәон уи
ҳақәԥақәсуа, ахаҳәқәа ҳрыхҟьашо ҳахьнеиуаз.
– Шабаҭ! – ибжьы неихьигӡеит Никәа аӷшқәа рыҵаҟа ҳанныҵала,
зшәыра зазқәынҵаны инеиуаз.
Аԥошьҭамҩангаҩы Шабаҭ дааҭгылеит.
– Иҟоуи иахьа? – дҵааит Никәа дшынидгылаз.
– Иахьа цәгьара ыҟам, – ниаҭеикит Шабаҭ.
– Анцәа иуҳамҭоуп! – ахәхәаҳәа даақәыԥсычҳаит Никәа.
– Бадра шәҟәы ааимышьҭӡеи? – сҵааит сара, сҟаԥшьӡагьы
сҩеибакит.
– Ааи, баба, иааимышьҭкәа... Уи уаҵәы иааишьҭышт, хымԥада
иааишьҭуеит... – ииҳәара иҿамшәо дааҳәыҵәыҳәыҵәит Шабаҭ.
Никәа иблақәа шаацәаакыз збеит, аха цқьа сыхмырԥшылакәа,
ихы наҟ инаирҳәит.
– Шәабаҟаз, мшәан? Арԥыс бзиакгьы ҩызас дышьҭухтеи, –
инахиган Шабаҭ, сыхгьы ааишьышьит.
– Ҳабаҟаз ҳәа аума, ари аӡӷаб ҿыци Алмаси еинымаалазт,
Алмас гәааны ицеит, анахь иҟам, арахь иҟам, иахьак ҳашьҭоуп, –
ибла акы хшәалазшәа ҟаҵаны ирыцқьо дцәажәон Никәа.
– Уаагылышьт-уаагылышьт, – игәабжьынацәала илахь ааибаӷ-баӷит Шабаҭ. – Ҳаи Анцәа иныс Алмас шакәу!
– Иабоубеи уара?
– Спалта схы иҭарԥаны амашьына акузов сантәалан... Алҭычаа
рыӡлагараҿ слахьыԥшит, аха Алмас схахьы иҟоума...
– Ах, мышрак уақәшәааит, уара ала! Иахьдәықәлаз убауоу,
уара, аԥхамшьажә! – Никәа имотоцикл лаҵирҟьеит, саргьы
ахыԥҳәа абӷа кыдҵарҭа снадҳалеит.
Ҳцон ахыҭҟьара аиԥш. «Уажәы-уашьҭан ҳахьӡоит» – ҳхәыцуан
ҳҩыџьагьы.
«Ах, аԥхамшьажә, иусырбап сара ацәыҵашьшьра закәу...
Уԥши, уара, сгәаахт ҳәа ахы ахьархаз... Нас абригьы лоуп ҳәа
уара»... – дааҟәымҵӡакәа дмақаруан Никәа.
«Абра акәымзи, Мшәан, Бадра раԥхьа аӷәра ахьсиҭаз. Аа уи
сахьымҩахнагаз. Абан иахьгылоу ҳаԥсы ааиҭаҳкрацы ҳназымҵатәаз
араш...» – Исгәаласыршәон сашьа данынаскьаагоз избаз аҭыԥқәа.
Ҳамҩа лакьы-лакьуа изгәылсны инеиуаз абахәқәа ааимҟьан,
амшын агәы казказуа ҳанхыԥшылеит.
– Аа, абан иахьнеиуа! – дҩныҟааит Нигәа, агазгьы неиҭеит.
Алмас архәара инавалоны аҵыхәа ҳнахьыԥшит. Ҳашьҭыԥрааны
архәара ҳанаавшәа, ашәытара зҿысны ишьҭаз аулица
ду инангылахьан. Иаразнак шьҭыбжьқәак сҩеилыршьааит сара.
Ҳзықәгылаз адгьыл шәазшәа иқыџьқыџьуан, аихеи-аихеи ахьеибафоз рҿыжбжьы гон. Аулица ду ҳнаныххылоны аџыртә ҭӡамц
ҳамҩа ааихнаҵәеит. Уажәшьҭоуп урҭ закәтәы бџьарыз аныздыр.
Амрагыларахьтә иҭибаҳәа, амраҭашәарахь рхы рханы инеиуан:
зхала иныҟәоз абзарбзанқәа, атанкқәа, акәылӡ машьынақәа..
Иҿаҿа-ҿаҿаӡа зӡамҩа ашәахсҭа анырҵаз аулица гәынқьуан...
Амшын иалашәаз ацәыкәбар аиԥш абарҭ амыхьтәқәа инарылаӡ
ицеит Алмас. Урҭ ҵыхәаԥҵәара рымам, аулица рымпыҵак,
еицырхашьшьы ишцац ицоит.
– Абзамыҟәажә. Џьара ишнавагылара адырп ҳәа уҟоу... –
дгәаҭеиуеит, длеиҩеиуеит Никәа.
Сара сахьыҟоу-сахьану сыздыруам, сшанханы сыԥшуеит...
Исгәалашәом
ус шаҟаамҭа ҳгылаз. Аҵыхәтәаны адәыӷба ҳаԥхьа
ииаҟьазшәа амҩа ааимшәеит. Ҳаргьы ҳнаҵҟьеит. Аха рацәак
ҳауцахуаз, амҩа нымҩахыҵ еиҵхәаа ишьҭан Алмас, ҳлахаххит.
– Ҳаи, ихәылаукааит, ҳаи, Бадра рыцҳа! – дҩнықьызқьызын,
инапы аҵырҟьа иҩышьҭихит Никәа. Алмас аԥхаԥсы алан, аха
алымҳақәа, аԥынҵа, аҿы ашьа рҭыкәкәа иааиуан, абла ҟәышқәа,
абла разқәа еиқәыԥсан.
Дқьызқьызуа дҵәуон Никәа, сҵәуон саргьы.
Аибашьра еилымгацызт.
Сашьагьы ихабар ыҟамызт.
Ҳгәыла ҷкәын Лад иӡәӡәага-аӡы аахәаны иужәып ззырҳәо
ҷкәыноуп. Рацәакгьы ихыҵуам – уажәоуп арасамахә аиԥш
дҟат-ҟато даныҩагыла. Аукы, пакы, ибла иаҵәа гәыҭбаақәа
разӡа ианухәаԥшуа – макьана исҟәимгандаз уҳәап. Аиҳабацәа
дреихырхәаны аԥсшәа реиҳәауеит, аиҵыбцәа деихаччауа рнапы рымихуеит; аӡӷабцәа дырбар ргәы аҽареиџьуеит,
иҩызцәа
аҷкәынцәа дрымбар дыгәхьааргоит.
Лад, Чацә Мысҭаабеи ида адунеи иқәу зегьы бзиа дырбоит. Уи
Лад дибар, агыртә ихьызшәа дхышәҭны атазҳәа дынкаҳауеит,
зхы хырҵәаз акәты аиԥш атрымҳәа дшьацәҟьо, ижәӡ иҿыҵач
даарымпыҵахоит...
Жәаха ҽнак аусура саналга автомобиль сынҭалан, сааҭкала
ҳқыҭаҟны снеит. Шаҟа ибзиоузеи ҳқыҭа, аиҳаракгьы
ҽаҩраҭагалан. Ирымҭаацыз ажь афҩы аасҿаҳаит сышналалаҵәҟьаз.
Рқьыбжьы гозшәа саҳауан ашәырҵлақәа,
алапҟьақәа
аанда рыҽхырҳәҳәаны рхаԥыц ҟәашқәа сдырбон...
Сыздырхуам сара абарҭ апоетцәа ааԥын иаҳа иадырбалаз. Урҭ
ҳқыҭаҿтәи аҷкәынцәеи аӡӷабцәеи иразҵаар ирарымҳәози ааԥын
аҵкьыс ҽаҩраҭагалан иаҳа ишеицәам. Ашәақәа!
Ҽаҩраҭагалан
ашәа хкыс иумаҳара иҟоузеи. Аиҳаракгьы Радеида!
– Нан, Алықьса, – лҳәеит Лад иан Мкыд луԥка ҭбаа ду
лыҵарҽыла данаатәа, – ишудыруа аҭакәажә лхаԥыц еиԥш
аӡәзаҵәык сихәаԥшуа стәан... Аха иамуит, – иҵыӡәӡәаа иҟаз
лыбла гәыразқәа хыхәхәо иааҭәын, ихыжжны лӡамҩа инаҿалеит.
Сара сшәаны сааҭрысит.
– Дахԥсаауеит, хымԥада дахԥсаауеит, – лшьал амҳацә ала
илырбаз лыблақәа ҭыҟаԥшьааӡа дҩасҿаԥшит, – хымш ҵуеит
ачаӷьа иҿахьы иааимгеижьҭеи. Ихы кны ауада дыҩнатәоуп.
– Иҟалеи? – сҵааит сара снылԥыҩлан.
– Иҟалахи, Чаҵәаа ҳраҭәаршьом: шәыжәла ыҟам, шәхаҭа ыҟам,
шәмал ыҟам, шәтәыла ыҟам рҳәан, инаҳашьҭыз ҳҭацаагацәа
лажәхарԥа рзуны иаарышьҭит, – уажәы асаараҟа дыԥшуа лкалош ҿҩагақәа нышьҭшьуа ацәажәара даҿын Мкыд.
– Изчаҵәаада, иарбан ҭацаагацәоу? – Мкыд илҳәоз омашәа
ибаны сеиҭаҵааит сара.
– Иумухша Мкыд, акы еиқәыршәаны еилукааратәы илызҳәо
дыҟоума... Чаҵә Мысҭаабеи иԥҳаи абри сыҷкәын гаӡажәи еибаркааны иҟоуижьҭеи акрааҵуазаап. Саргьы хәылҟьа-ҿылҟьақәак
слымҳа иҭасгәышьахьан, аха иумдыруеи, нан, уажәтәи
аҷкәынцәа шыҟоу: «сан слыҳәоит,
дысԥырхагамхааит, уи лареи
сареи бзиа ҳаибабоижьҭеи
акрааҵуеит, ҳагьеинасыԥхароуп»,
– ҳәа џьоукы рҿала исзааицҳаит. Иҟасҵагәышьахуаз сара
хаша-гәаша, сгәаҟхьеит, аџьабаа аҟырҟы икылсхьоу ԥҳәысуп,
сҽааныскылт... Аха уажәы исыхьыз убоит, – Мкыд ауеимадаҳәа
инеималҭәеит.
Саргьы уажәшьҭа еилыскааит Мкыд илыхьыз.
– Иухьша Мкыд дагааит, сыԥсы аҭбара уахьӡеит. Ианакәзаалак
ҳазлоу џьабатәыс, рххатәыс ҳшәымоуп... Абригьы акы
еиԥшымкәа ихьымӡӷыршьеит. Хымш ҵуеит рыцәа ыҟам, ртәа
ыҟам, абри аус иашьҭоуп. Уахагьы қыҭа-цыԥхьаӡа жәҩахкыла
иалырхуа ауаа еиқәыршәаны ирнырҵарц иаҿуп,
урыцныҟәа,
нан Алықьса, сыԥсыргьы ҽнак уааԥсозар акәхарын...
– Ҳаи, ус ахьԥабҳәо, Мкыд, бара бзы аӡыршы сӡаагылазар
исмычҳауеи, – наҭаскит саргьы.
– Аизара иаҿуп, иухьша Мкыд лхы иамазааит! – лҳәан Мкыд,
лнапы ыргьежьны лхы инадкыланы, саагәыдкыла дцеит.
Жәа-шықәса инареиҳаны иҵуан ҽык абӷаҟынӡа сымнаӡацижьҭеи.
Иахьа иԥаџьԥаџьуа аӷәра ианкны аҽы анаасыдыргала
сгәырӷьеит, аха еицәааӡар зхәарҭоузеи, маҷкгьы саашәеит:
«Иудыруеи, ҳшеибатәым дырны аҽы гызмал аазқәыршәшәар,
снахҟьаны атазҳәа аҳәынҵәа снылаҳар»... – схәыцуан, соурыс-еиқәа ҭшәа ашьапы кал-кало, сыбласаркьақәа
шеишеиуа, аԥсуа
ииааӡаз аҽыхәа-иаҵәа сахьадгылаз.
Аха, ауаҩы дызлааӡоу аҵас бзиа дахьцалак икылԥш-кылӡырҩуа
ишьҭазаап. Минуҭқәак рышьҭахь апыҟҟаҳәа иҽыжәланы
инеиуаз аҽцәа срылагылан саргьы «зкәадыр маха ззымаҭразыз»,
ауаҩ иеиԥш схы ԥхьаҳәо. Чоу ҳәа сышьхәа насырбаргьы цәгьа
избомызт, сгәы сыҵасуан. «Сыхбаҟәӡа акәадыр сышԥантәалоу»
– аасгәахәын, саԥхьаҟа сыҽнарнаашәа
сҽышькылгьы сҩангылт.
Сыбласаркьақәа аамсхын сџьыба инҭасҵеит. Шә-метрак наскьа
агәыр каршәзар збон, ана-ара акәыкәымдрақәа ирывеибаҳәа
исзааиуан сыҷкәынра.
Сҽыхәа-иаҵәа шьҭхысаа, абраҟа исхызгахьаз сыҷкәынра
ашықәсқәа сыргәылԥаа снанагон: арха еиужьқәа, аҽқәа,
аӡҭачқәа, ашәыр, акарпыжә, ашкол – аттаҳәа исывҟьаны ицоит.
Адгьыл дҩыҵиаазшәа саԥхьа даагылеит Матыгә хәашабга –
уаха ҳаззҽыжәу аҷкәын иашьеиҳабы – сара сҩыза гәакьа. Уи иареи сареи ҳаиқәлацәан, ҽнак ҳаибамбар ҳмаҭәамызт, ҽнакгьы
арра еицҳаԥхьеит... Матыгә снапала Минск ақалақь амҵан
дызжит. «Алықьса, иҳәеит уи ибла ҭырхаха дҩасыҵаԥшын, –
сани сашьа хәыҷи унапы иануп. Аибашьра иалгаанӡа сышҭахаз
раумҳәан...»
Матыгә иаб Дыгә рыцҳагьы дзыхнымҳәит. Сара сыԥсы сыманы ҳхәы санаақәла, уаха зыԥҳәыс ҳлышьҭоу арԥыс кьалантар,
акәатеиԥш иԥынҵа аџ ахатата, ишьапы хтны, дҳашҳашуа
дысԥылт.
Уи ашьҭахь мчыбжьык Лад днасыдшәаны ашьаҿа
ҟаиҵомызт –
иашьеиҳаб Матыгә сакәыз џьишьон.
Аа, ашықәс акрыҟоума, мшәан, уи аахыс абар жәаф шықәса
ҵуеит, Лад ԥҳәыс дааигаратәы дҟалеит...
Ишылашьцарыз илашьцахьан агәгәаҳәа Чаҵә Мысҭаабеи
иашҭа ҳанынҭалоз. Зыфҭил шабаз акәаҷаб аиԥш, абла ҭаа ашҭа
анаӡара аиаҵәара иаалубаауан Мысҭаабеи иахьатә кәасқьа.
Кәыкәбааҵас ихаҟә-хаҟәӡа даҽа хыбрақәакгьы акәасқьа
акәша-шыкәша сылаԥш иааҵашәеит, аха урҭ дагәа-дагәаӡа
еиқәылашьца игылан.
Аддыҳәа ҳалҽыжәҵын, ҳаҽқәа еиқәхарԥа, ашҭа зымпыҵак
игылаз ара ду аҵаҟа иааныжьны ҳҿынаҳхеит.
– Мысҭабеи уҟоума, Мысҭабеи! – акеҩ ааҭиргеит ҳаиҳабы
ҳәа иҳацыз. Уи ааҿиҭындаз ҳәа иԥшызшәа, ахуҳәа ала-мурақәа
ҩба ааҵҟьан, хаха ҳара ҳашҟа рҿаархеит. Аиашаз урҭ ршьапқәа
чаԥазар ирыҵҟьоз амца убла зхнамкуазеи. Ақәыџьмақәа
игҿарцалаз ауахьад реиԥш ҳааикәагылан, шиҵә-ашиҵәҳәа
аҟамчқәа рымҩанҵара ҳалагеит. Алақәа иаҳагьы иаапкит –
иҵәаа-ҵәааны аҿақ-аҿақҳәа рхаԥыцқәа еихакшо. Ӡи-маҭи
реиԥш иҳақәҵәашон. Аҳабла алақәа зегьы ҿыхеит. Агәылацәа
рышәқәа ҟьаҟьаӡа иаадыртит. Алашарақәа
ахьакымыз иакит,
аха илашьцоуп, идагәоуп Мысҭаабеи
иҩнқәа.
– Аԥшәма уҟоума, аԥшәма! – инеиҭак-ааиҭакуа аҿҭра ҳаҿуп.
Даҽакала ҿаҳҭыргьы ауан, аха аԥшәма иргәаара аӡәгьы
иаҳҭахымызт. Аҵыхәтәаншәа амаҵурҭа ашә абжьы ааган, аӡә
дыцраԥ-цраԥуа, ҳара ҳашҟа иҿааихеит.
– Арахь шәиас! – алақәа ибжьы шаараҳаз аҿаԥа ларыхәлашәан,
иҵхәыршәшәо алашьцара иналаӡ ицеит. Адыдмацәыс ашьҭахь
ишҭынчрахо еиԥш азныказ иааҭынчрахеит.
– Хәлабзиа! – иҳәеит ҳаиҳабы, иааҳадгылаз анҿимҭӡа.
– Бзиара жәбааит! – наҭеикит уи ибжьы ныҵакны.
– Мысҭаабеи уакәӡами, мшәан? – днаигылан ихы ларҟәны
лаԥшыла даиԥхьишьшьааит ҳаиҳабы.
– Ааи, макьаназ Чаҵә Мысҭаабеи соуп ҳәа схы сыԥхьаӡоит, настәи
сыздыруам, аха, – наҭеикит аԥшәмагьы амыӷ иԥыцкылҳәҳәо.
– Ҳаи, Анцәа уиныҳәааит, Мысҭаабеи бзиахә ду ус шԥоуҳәо,
– диҿынҵәааӡозшәа иҽааигәыдыжьлан дааигәыдиҳәҳәалт
ҳаиҳабы. – Иухьзеи уара, ацәгьеи абзиеи зегьы рҿы ажәлар
ираԥгылоу, абаагәара аиԥш ҳзықәгәыӷуа ауаҩы ус шԥоуҳәаӡои
– изқәагьы днас-наст уи. Нас еиманы амаҵурҭашҟа рҿынархеит,
ҳаргьы ҳнарышьҭалеит.
Абар уажәшьҭа аҵх агәҭа ааиҩнашоит. Сара инасыркны,
зны-зны, ҩынтә-ҩынтә игыланы имцәажәац уаҩ ҳаҟаӡам. Шаҟа
рҽхәаԥхьыӡ, шаҟа лабжьагажәа, шаҟа ажәаԥҟа, шаҟа ажәаҟәыш
ҩныҩхьоузеи уаха абри амаҵурҭа. Абриаҟара ҿаҵа ихаангьы илбааимдацт, уажә зымгәацәа ҳаҭҳаҭо, нахьхьи акәакь икҿатәаны
«Ала шуеит, аҽы ҳәуеит ишәҭаху шәҳәала»,– ҳәа згәы иҭаччо
Чаҵә Мысҭаабеи. Абриаҟара дааиижьҭеи ажәа ҭылмыршәшәацт
уахак ажәа ауаара ҳазымҭо,
минуҭкала шәажәак ԥсаҟьаны аҳауа
иалазҵо Мысҭаабеи иԥҳәыс Ҳаным.
– Дад, Мысҭаабеи, – абыржәы хынтәуп абас иажәа дналагоижьҭеи
иҳацу ҳаиҳабы. Уи изаҟаразаалак џьара гәамҵрак
инирԥшуамызт, дтәанаҵы, – ажәак иҿшәомызт. Уажә дырҩегьых
дгылоуп деинааланы дкалаӡа, аԥҭақәа зҿашьқьыруа ахра
даҩызаны амаҵурҭа иҩначу аҭаҭын лҩа далзбаауеит. Ихы-иҿы
ԥагьаҟны џьара дакгьы ҵысуам, инацәақәа наҟ-ааҟ ираӡын
маҟа илавҵаҵан, дцәажәоит, иршаны икыду иԥаҵақәа рыҵаҟа
аарла иԥышәқәа ҵыс-ҵысуеит,
аха ахра иаҵыҩрны аӡыхь шааиуа аиԥш, еишьҭаххы иҿышәшәоит ажәа ҟәышқәа – сабацәа
рабацәа ражәақәа: амилаҭқәа
злеиндраалоз, агәы иану ахәра
зладырӷьоз, аџьал злахдырԥоз, еиҿыгәкаауаз еиқәзыршәоз
ажәа ҟәандақәа.
«Иабаҟоу сблокнот», – ишыҟаҳҵалац еиԥш сџьыбахь
снеихеит, аха иԥхасшьан сҽааныскылт – араҟа иаҭыԥым,
ишԥаҟасҵари, амал, ахааӡага, зеиҳаҟам абеиара сывҩрны
ацара иаҿуп... Аҭаҳмада дцәажәоит ҭынч-ҭынч, дгәамҵуам,
дмақаруам днапҟьа-шьапҟьом. Сара санцәажәоз абоксиор
иеиԥш имҩанысҵоз снапқәа уажәы ихьухьууа исыхьуеит, аӡәы
исцәигар ҳәа сшәозшәа еишьҭарххы иҭсыршәшәоз сажәақәа
рҟынтә хәбаҟа роуп исгәалашәо.
– Уахьынӡацәажәоз ҩынҩажәижәаба урысажәа алоуҵеит,
– иҳәеит сывараҿы итәаз сҩыза, исҳәашаз ҳәаны санааҭынчха.
Уаҟа акыргьы смақарт: ашәҟәқәа рҿынтә аҿырԥштәқәа аазгеит,
нас аԥшәма гәымбылџьбареи иԥҳәыс ҟьаԥ-ҟьаԥи ргәы ырԥшааны
исырҵәуарц сҽазыскит.
Аха рԥышә сшықәырҵаз ангәасҭа, нас иаасырҳәын, – ухаҵкы,
Мысҭаабеи – ҳәа сналагеит... Урҭ имӡаӡакәа ирасҳәеит бзиа
еибабо, рыбзиабара азакәан ишахьчо, ирмуӡаргьы
рыԥҳа даарымхны бзиа илбаз ауаҩы дыширҭо... Ас сҳәо саналага ҳаиҳабы
ихы наирҟәит, саргьы сҽыџьбара сшымҩахнагаз
здырын, аӷәра
ааҿаскуа салагеит.
Ҳаиҳабы иажәа ҟәышқәагьы, сара смақаррагьы, егьырҭ
ирызҳәазгьы зегьы еиԥшын Мысҭаабеи изыҳәа. Уи ивара аплита
иаҭаны, акәакь дахьынкҿатәаз, џьара даакҿымҵит, дҩагыланы
агәыӷра ҳазҭашаз ҩажәак рхы еиқәкны иҳаимҳәеит.
«Сара исҳәаз
ҳәоуп, Чаҵә Мысҭаабеи иԥҳа Шәлым Дыгә иҩны дыҩнанагалт
рҳәар аҵкьыс, Чацә Мысҭаабеи иԥсыжырҭаҟны даҽа нышәынҭра
ҿыцк ацлеит рҳәар иаҳа еиӷьуп... Ауаҩы ихы ахьнеигаша
идыруазар бзиоуп... Ҳаӷоу намыс имоуӡеит, ас жәбахьоу...» –
дааҟәымҵӡакәа абарҭ ажәақәа ракәын ииҳәоз уи.
Абар уажәшьҭа аҵх ашарахь инеиуеит. Аҭаҭынлҩа згәы икылачыз ҳҩызцәа ахәыз-хәыз еимҳәо идәылҵуеит, иҩналоит.
Саргьы абыржәы ҩынтәны сдәылҵуеит. Ҳанааиуаз иҭаа акәасқьаҿы
иаркыз алашара уажәыгьы иаркуп.
«Абнаҟа акәхап иахьеисуа абзиабара анапы ԥшқақәа иршьшьуа
агәы», – схәыцуеит, икьатагәӡа схаҿы икыду амза ашәахәақәа
сықәҷҷа, ашҭа сахьықәгылоу. Дыԥхашьа-ԥхаҵо саԥхьа
даацәырҵуеит Лад. Уи уаха иабхәа иҳаиҳәаз еиликаар иҭахызар
акәхап, иҭахызар акәхап ибзиабара зыҩнаркыз абни аҩны ашә
лҿжәаны, Абаҭаа еиԥш ибзиабара мҵарсны аҵх лашьцара дазцар. – «Мап, сыԥсахы ааилалеит сара, – Мысҭаабеи иахьатә
кәасқьажә акәым, абаагәарагьы иазынкылом урҭ рыбзиабара.
Аӡӷаб иахьылҳәаз дцоит!» – иааҭасҳәеит сгәы.
– Алықьса, уҽыжәыл, Алықьса! – даасыдххылан ҳҩызцәа
аӡәы сыжәҩа нҭарсны сима ҳаҽқәа ахьгылаз ашҟа днаҭрысит.
– Ҳҩызцәа абаҟоу, иҟалеи? – иакәымз акы ҟалаз џьышьа
сааӷьаҵәыӷьаҵәит сара.
– Аӡӷаб ддәылҵит, ҳҩызцәагьы аҽыжәлара иаҿуп, уласы-уласы! – ҳҩыџьегьы ҳаихьыс-еиԥысуа ҳаҽқәа ахьҿаҳәаз
ҳнарыдыххылт.
Аҵыхәтәантәи аҽцәа еишьҭаххы-еишьҭаххы ашҭа иҭибаҳәаны
инеиуан. Ҳаргьы ҳнарышьҭалеит.
Апыҟҟаҳәа аҽышьҭыбжьқәа гон ҳаԥхьаҟа, ҳашьҭахьҟа макьаназ ҭынчран.
– Уара уи сиршәақәа иҟалеит! – сара сышҟа иҽхыршәҭны
ацәажәара даҿын, зҽы сыварԥало инеиуаз ҳгәыла ҷкәын
Хьымца, – шәара лаб дыгҿацаланы шәаниҿашуаз, ҳара аҩны
ашьҭахь ала аԥенџьыр аартра ҳаҿын. Анцәа ииныҳәаша
ӡӷаб, ларгьы дҳацхрааит. . . Дышԥашәоз уҳәарауазеи. Аха
абзиабара мыжда баҩ-ҷыда уланаҵозаап. Аԥенџьырқәа
шааимҟьаз дхахаӡа ахышәваз даақәԥалеит. Сналыҵамххыр
дыԥозаарын. Сыжәҩахырқәа наҟ-ааҟ данрықәгыла ашыӡ
лыхьызшәа аҟәараҳәа ахьҭшьра даҿын. . .
– Уара лаб дҳахьӡар? – ҳашьҭахьҟа слымҳа кыдҵаны сӡырҩуа
сҵааит сара.
– Ҳара акыразы ҳаиҭахызар дҳахьӡааит, иԥҳа уажәшьҭа
амҩабжара еиҩылшахьеит...
Абри аамҭазы ҳашьҭахьҟа аҟәақ-аҟәақҳәа ҩынтә ахысбжь
геит, чу-су ҳҳәан ҳнаҵҟьеит ҳаргьы. Лаб ихысбжьы иазыԥшызшәа
нахьхьи ҳаԥхьаҟа хара акеҩҳәа «Радеида» ааҭдырҟьеит.
Сҽеимаа амца аҵыдды амҩаду ианыршәланы сахьениуаз иаасгәалашәеит аԥсуа поетк ицәаҳәақәа:
Уаридада, уаридада,
Уаридада Мақәа,
Уа дызҳәада, уа дызгада,
Ԥҳәыс дызгада, хаҵа ицада?
Аус злоу убри акәым, –
Ирҳәалааит иааԥымҵәакәа
Уаридада мақәа!
Аҵх лашьца иагәылԥраа, абла ҭшашақәа ныкҿарԥха-аакҿарԥхо
инеиуаз амашьына-ласы ашьҭахь акәакь дыкҿатәаны,
агәалашәара хаақәа дрылан Дамеи.
Уи игәалашәон, уажәы иԥшны аҩны итәоу иԥҳәыс Шькәакәеи
иареи раԥхьаӡа иахьеибадырыз, ауха дицәгәаар ҳәа
дшәаны, лыжәҩа џьара днакьымсӡакәа дшынаскьеигаз, рхала
зда иеицҭымҵыцыз ауха изхәаԥшыз аспектакль «Изахьӡузеи
абзиабара?» еимакны ргәқәа шнибархаз; ашьҭахь ишеинаалаз,
аинститут ианалга ауха ирымаз абанкет аҿы рчара аҿҳәара
рхала ишԥырҵәаз уҳәа, ианеибадыр аҽны инаркны иахьанӡа
ирхыргахьаз зегьы...
– Шәахьынхо удыруоу? – дҵааит даалҟьан, Дамеи иҩыза,
имашьына аанкыло.
– Ҳаама мшәан! – дҳәарԥсаруа аҭыҵра дналагеит Дамеи.
Еихатәы гәашә хәыҷы хьынҭыџьӡа иааиртын, амза ашәахәа
хьҩеижьқәа зҭахәмаруаз иашҭа дынҭалеит. Ԥыҭрак дгыланы, хымш раахыс иимбацыз ишәырҵлақәа дрыҵаԥшуан. Урҭ
иҵегьгьы рызҳазшәа, ииаҵәахазшәа, иԥшӡахазшәа игәы иабо,
инапы ҩеигӡан ҵәак ааҿыхны, зсаркьа-блақәа ҭыџьџьаауа наскьа аиаҵәара иалубаауаз иҩны ашҟа иҿынеихеит. Иҩызеи
иареи аԥацхаҿы инкыдгыланы, ашша ацырҵәҵәа ирфаз ажьҵаа
дбақьаӡа дҟанаҵан, амаҵурҭахьгьы дымнеикәа, дышьҭаларц
амардуан дҩаҿалеит.
«Шькәакәа дышьҭалахьеит. Шаҟа исҭахыз дыцәаанӡа слыхьӡар,
ҳазхара ҳмеицәажәози. Ишьапқәа ԥҵәааит Кәынҵал,
ақәыџьма
ашьшьыг иавсуазар ҳәа уи аԥацха дышԥазавымсуа!..» – Дамеи
абас дхәыцуа, амардуан дҩыхәнан, абарҵа даақәгылеит. Изхара изымбоз иашҭа дырҩегьых илаԥш нахигоны, рышьҭаларҭа
ауадахьтә цәажәабжьык илымҳа инҭасит.
«Аӡәыр ҳҭоума мшәан», – ашырҳәа ашәахь днеихеит.
– ...Сыхаара, сыԥсаҭыҩра, Васо, ушԥагәхьаазгоз, уабаҟаз
уажәраанӡә! – игоит Шькәакәа лыбжьы.
– ...Сҳәыҳә-ԥшқа, соуԥшәыл, дызусҭада бысцәызгарц иаҿу... –
иԥсы изҭымкаауа игоит хаҵак ибжьгьы.
Аҽыԥҳәа ишьапы аҟынтә ихаҿынӡа амца ҩеихҟьеит Дамеи.
Аҵла далҟьаны хланҵы дынҭалазшәа днеилууаан,
дагьаагарыгаҽеит, аха игәы аарыӷәӷәаны, мчыла иҽаашьақәикит.
– Уара уанызымбо сара сзы адунеи лашьцоуп, сзаҵәуп,
сҭынхадоуп!..
«Бҭынхацәа бхасырҵәуап!» – инҭеиҳәеит Дамеи игәы.
– Нази, сҳәыҳә-ԥшқа бымшәан, сгәы аарҟьаны бҭасҵап,
сыԥсы-сыԥсынҵры быкәсыршап...
«Нази акәзаап сыԥҳәыс илыхьӡыз. Сабаҵәахыз мшәан сара
аҿабырҳацә!..»
– Снумыжьын Васо, абра... Џьаҳаным алашьцараҿ сныжьны
умцан, схәаҽуеит, сыԥсылмыткуеит...
«Сакасала шәыдсыргап шәҩыџьагьы!» – Дамеи даақәҵәин
ҩынтә рыда ишьаҿақәа еихымгаӡакәа адыхҳәа асаара дынкаԥан,
амаҵурҭахь днаҭрысит.
Ицинтралка агәыцәқәа рыҩбагьы жаканла еиҵарпапа, ашә
данаадыххыла, ишьҭаларҭа ауадаҿы атәым хаҵеи иԥҳәыси
рыбжьы шгацыз игон. Асамԥалқәа рыҩбагьы ҩхаршаланы,
иҟьаҟьаӡа
иаартыз ахышә инкылеикит азныказ. Аха, «икылатәаны заӷа дышьыз ахаҵа, маӡа ицҳауа ала даҩызоуп
», рҳәо иаҳахьан азы,
ашә ааимԥааны иуада длыҩнаххит. Ишәақь ахы ацәажәабжь
ахьгоз ашҟа инарханы, алашара наиркит.
Иԥҳәыс ԥшӡа лыхәда ҵҟәашаа иаԥхьа дҭахәхәа дыцәан.
Лхаҿы иқәгылаз арадио амыхьтә ҟаҵо ацәажәара иаҿын:
«Сҳәыҳә-ԥшқа, Нази...» –игон Васо ибжьы.
Ани ԥеи Садовскиаа злаз апартизанцәа ргәыԥ, уахыки-ҽнаки
иныҟәахьан. Нҵәара зқәымыз Налибоктәи абна лашьца иаҳаиаҳа иаӷахо, ахбарсҭақәагьы лассы-лассы иуԥыло иалагеит.
Апартизанцәа џьара рҽаанкыланы, ҩыџьа аԥшыхәцәа раԥхьаҟа
ирышьҭит. Урҭ шә-метракгьы имнеицкәа аҟәҟәаҳәа
ахысбыжьқәа геит. Апартизанцәагьы иҟарҵара рзымдыруа
инеиҿаԥшы-ааиҿаԥшуа иаанхеит.
Рацәакгьы мҵыцқәа аԥшыхәцәа руаӡәы ашьа иҿашы, дынцәыҵаххуа,
даацәырҵит.
– Дышпионуп уи. Аҟәараӷ ҳхаиршәт.. Рыгәҭаҿы ҳааганы
дрызцеит. Баша игәра аагон... Аӡы! – ԥшьшьала днадыртәан,
аӡгьы наирҭеит.
– Зқьҩык иреиҵам, иааҳакәыршаны амацәаз еиԥш
ҳҭакуп, идырны ҳааигеит. Аԥсахҩы. Еҳ, уаргьы саргьы аԥсра
ҳақәшәандаз! – ахә иԥсы наилшәшәан, аҵла ашьапы днадҳалт!
– Степаниук! – дааиԥхьеит агәыԥ акомандир апартизанцәа
руаӡәы. – Уца, иҟалаз еилкаа. Ирлансы ухынҳәы! – адҵа
наииҭеит.
Агәыԥ акомандир «Овод» аӷацәа рыԥсцәаҳа ҳәа ишьҭан. Уи
дахьнеиз адгьылҵәҟьа хышықәса ашьац ықәиаауам рҳәон зегьы...
Дхынҳәит Степаниук. Уигьы иҩыза ииҳәаз иацимҵазар
иагимыжьит. Аԥсахҩы игәҭакы неигӡеит. Аӷацәа, зхы ахә ду
ақәырҵахьаз аԥшыхәҩ, иҩызцәа иманы, ихала агәадыҳәа даарылаиргылеит.
«Иҟаҵатәузеи?! – дназхәыцит «Овод». Нас ибла ихыԥшыло
игылаз иҩызцәа днарылаԥш-аарылаԥшит, – ҳжәылара башоуп.
– Ауаа зегьы еиԥшым. Аӡәы иԥсы ҭаны дыркыр, ддырҳәацәар,
зқьҩыла ҳпартизанцәа иқәӡуеит... Ҭоуба!»
– Иҟаҵатәузеи аҩызцәа?! – «Овод» итапанча ааҭихын
иаргәҵысҭа ашҟа аҿынаирхеит.
– Аҽшьра! – аӷзаа ааилдыргеит апартизанцәа.
– Аҽшьра – иҳәеит Игоргьы.
Абџьарқәа есааира ишьҭыҵуан. Игор иҟаиҵара изымдыруа
дрыҵаԥшуан.
– Бысҭеит! – «Овод» итапанча Игор иан лышҟа инаирххеит,
– дшьы!
– Мап, аҩыза акомандир, сара дысзыгәаӷьуам, уара!.. –
дааӷьаҵәыӷьаҵәит ан.
– Уара! – инаидиҵеит уи иаԥхьаҵәҟьа игылаз апартизан.
Апартизан иавтомат длахан, зҽырхианы игылаз ахәыҷы
илаиқәикит.
– Исылшом! – илаимҟәыҵыҩрит уигьы иавтомат.
– Ашәаргәындақәа! Сшәаӡом сара, шәхыс, аа! – Игор иблуз
длахан, аҳәынҵәрақәа лҿырддны, игәашԥы хәыҷы хахаӡа
инарымҵеикит.
Абри аамҭазы абнагьы адгьылгьы рӡыӡаны, иларҟәӡаны иаакылҟьеит
аҳаирпланқәа. Зхы шьҭкәыцәаа игылаз Игор илаԥш
нарықәшәеит хә-кәакьк змаз аеҵәа ҟаԥшьқәа.
– Ҳара ҳтәқәа... Ураа, ҳара ҳтәқәа! – дыҩныҵәааит Игор. Уи
ибжьи, аӷа инеихашәышәыз абомбақәа рытҟәацбжьи неилаӡҩа
ицеит.
Усҟан Белоруссиатәи апартизанцәа Налибоктәи абнаҟны итәан.
Абар уажәшьҭа жәаҩа мшы ҵуан анемеццәа абна иакәшаны
апартизанцәа ҭакны ирымазиижьҭеи. Рыфатә нҵәеит, ахәцәа
ирҭахыз ахәшәқәа рнымиеит, апартизанцәа абас ҳҿи-ҳнапи
еиқәҵаны ҳабанӡатәазаауа ҳәа агәамҵра иалагеит.
Аԥшыхәцәа ркомандир Грибанов гәыԥҩык аԥшыхәцәа
иманы анемеццәа иаҳа имаҷны иахьтәоу, иахьуашәшәыроу
аҭыԥ аԥшаара дашьҭан. Абарҭ ирылан Софиа Садовскаиеи
жәышықәса зхыҵуаз лыҷкәын Игори.
– Игор! – дааидиԥхьалеит Грибанов Игор хәыҷы, аԥшыхәцәа
ԥса дук аҵаҟа ианааикәагыла, – абни ҳазҿаԥшуа амарда
ашьапаҟны аӷа дтәоуп, уца шаҟа пулемиот имоу, имч заҟароу
еилкааны уаҳзаа. Жәохә минуҭ усҭоит.
– Уажәыҵәҟьа! – игәы нҭгәырӷьааит Игор.
Софиа азныказ днеилууаан, аха лҽаанылкылеит. Игор,
бымшәан сан, иҳәауазшәа иан днылҿаԥшын дааԥышәырччеит.
Нас аеш еиԥш абна иаҵәара днылапҟа дцеит.
Ицеит жәохә минуҭ, сааҭбжак, сааҭк дыҟам аԥшыхәҩ хәыҷы.
Софиа ԥсы лхаӡамкәа, лыҷкәын данцоз лҽыныздылҵаз аԥса
дадгылоуп. Акомандир уажәы-уажәы исааҭ дахәаԥшуеит, длеиҩеиуеит, иԥышәқәа хиҟаҟаауеит. Апартизанцәа еилашьшьы
рылаԥш кыдырхаланы рҩыза хәыҷы изԥшуп. Аха Игор дыҟам.
– Петров! – дааиԥхьеит Грибанов иҿыцәаахьаз зҭаҭын ҟаҵа
хыҟаҟаауа зымҩа аԥса шьапы иадгылаз арԥыс ихы наиқәкны, –
уца Игор уишьҭаланы иҟоу ҳзеилкаа, – адҵа наииҭеит.
Петров атахҳәа ишьхәақәа неидыкшаланы ихы инапы надикылан, ибжьы ныҵакны икомандир ииҭаз адҵа еиҭеиҳәеит.
Нас ацара азин аниоу, ихылԥа хәымсыс иаҳагьы илахь илҭаршьшьны
днаҵҟьоны, рганахьала абна ааимҟьеит. Иӡамҩақәа ҭҵәрааны
ицо, дҟаԥшьӡа даалҟьеит Игор. Зегьы иара ишҟа инеибарсит.
Аха ан дышьхынԥсыланы дахьгылаз дзахымҵасит.
Игор хәыҷы икомандир дааидыххылан иҽеидыԥсала иаргәыҵысҭа
инапы надикылт. Аха иԥсы игәы икылаханы дарцәажәомызт.
– Уԥсы ааиҭак, уԥсы, нас иҳауҳәап, – иҳәан Грибанов,
изымчҳазт длаҟәны дааигәыдиҳәҳәалт.
– Абри амҩахәасҭа уаныланы ушнеиуа, – Игор дааҳәын дызлааз амҩахь инапы рххауа, иԥси-иԥси еихьымӡауа ацәажәара
дналагеит, – акәара уруеит, уҵәины алада уавалауеит, нас
аԥсара уахьныҵшәо иҟоу ажра уҭатәаны уԥшыр зегьы убоит.
Иҟоуп зегьы ԥшьынҩажәи жәаҩык, ирымоуп апулемиотқәа
ҩба, дара ахьтәоунӡа хәышәи фба шьаҿа бжьоуп... – аттаҳәа
инеиқәиԥхьаӡеит аԥшыхәҩ хәыҷы.
Апартизанцәа неибарччеит. Акомандир дырҩегьых
дааигәыдиҳәҳәалан, иблақәа днарҭагәӡит.
Игор даарылҵын иан аԥса шьапы дахьадгылаз ашҟа
иҿынеихеит.
– Урҭқәа бзиоуп, аха арсҟаамҭа унзырхеи? – дҵааит Софиа,
ани ԥеи рнапқәа еибаркны зымҩа ианнавала.
– Сабанымхауеи, жәохәынтә исыԥхьаӡеит, аӡәы дтәар егьи
дгылон, инеивыс-ааивысуан, зегьы еиԥшны еилаҳәоуп, – ихы
ириашон Игор.
Софиа илызнымкылазт, ҩышықәса раахыс иҭылымгацыз
лыбжьы ҭыганы дыччеит, аамҭа бааԥсы зхәыҷра бзиахә зцәагаз
лыҷкәын хәыҷгьы даалгәыдлҳәҳәалеит.
Аҟарул
Аухантәарак иаҟәымҵӡакәа ҳаирпланк абжьы гон. Аҽынтәи
ахҭысқәа зыцәа дырҟьалаз Игор ида, анышәтәҩны аҟны зегьы
ҭахәхәа ацәа иалан. Игор ԥшьшьала дҩагылан, дшьапҵыркьакьо
ашә ааҵирааит. Аҷҷаҳәа аҵаара иаҿын. Ашәыб зхьыншьшьы
игылаз аԥсаҵлақәа реимҟьара дныбжьаԥшын,
илаԥш ажәҩан
инаҵаиргьежьит. Ажәҩан иаҵыҷҷаауаз
аеҵәақәа акагьы рылимбааит. – Уу, уу, уу! – ҳаирпланк абжьы гон. Иԥынҵа хашәшәала
хәыҷы аҵаа ианхнаршәаа, даагьежьын ииарҭаҿы днышьҭалеит.
«Ҳара ҳакәу, аӷа иакәу изтәу абри аҳаирплан» – абас
дышхәыцуаз ацәа дагеит уи.
Ашамҭаз ибахҵәаӡа иналагаз асы, ибажәбажәӡа илеины
ишьҭалон. Апартизанцәа рлагер аҟны иҟаз ахәыҷқәа зегьы
џьарак еизан, џьоукы рыхқәа раҳаны, рыбз асы ықәдырӡыҭуан,
даҽа џьоукых «Апартизанцәа» ихәмаруан.
Абри аамҭазы абна иаалҵит бџьарла еиқәных иҟаз
жәаҩык арԥарцәа. Урҭ ахәы зҵаз ахамы ԥхақәа рыла еилаҳәан.
Злымҳацәқәа хьышьшьы иҟаз хылԥақәакгьы рхан. Игор
урҭ ирыцыз апартизанцәа аҟаԥыҳәа идырт, аха дара иахьада
имбацызт. Иааиуаз, ахәыҷқәа рҿы иааӡаанӡа, иаадырҳәын
Даҭикәа Зыхәба инышәтә ҩны иныҩналеит. Даҭикәа Зыхәбеи
Игор хәыҷи еиҩызцәа бзиақәан. Игор Даҭикәа иҟны ашә
дамысӡакәа акәын дышнеиуаз, «рымаӡагьы» еибырҳәалон.
Уажәгьы Игор дамк-амшьҭӡакәа ашацаҳәа уахь иҿынеихеит.
Аха Зыхәбагьы иаргьы ахыгә-сыгәҳәа ашәаҟны иааиҿаҳаит.
– Шьыжьбзиа Игор! – Даҭикәа Игор инапы ааимихит
– Бзиа збаша аҩыза акомандир! – аҭак ныҟаиҵеит Игоргьы,
дџыхӡа.
– Иҟоу убома, Игор. – Зыхәба иавтомат ихәда иаахихын Игор
ихәда илхишьит, – сара субаанӡа ԥсызхоу аӡәгьы абри анышәтәҩны ааигәара дааумышьҭын.
– Ԥсызхоу аӡәгьы! – иҽааидиԥсалт Игор. Инапы иакыз абџьари
ирҭаз агәрагареи дреигәырӷьаны иблақәа ихылашаауан.
«Изусҭадашь абарҭ, – дхәыцуан Игор, иҽырԥагьаны, иавтомат дакапануа дахьгылаз. – Ах, закәытә втоматқәоузеи рыхәда
ихшьыз. Атапанчақәагьы рымамкәа иҟам... «Аҟарулра бзианы иахьубаз азы абри атапанча уаҭәасшьоит!» – ҳәа, уажәы
ианаадәылҵлак руаӡә итапанча ааҭыхны иласиркыхыр!»
Игор абас данхәыцуаз аамҭазы, иаха зыбжьы иаҳауаз
аҳаирплан иартәаз ҳдесантцәа, анемеццәа ирыхьчоз аихамҩа
иахганы изладәықәырҵашаз иалацәажәон Даҭикәа инышәтәҩны аҟны итәаны.
– Игор! – бжьык Игор илымҳа инҭасит. Данаахьаԥш, иан Софиа Семион-иԥҳа иара ишҟа дааиуан.
– Иааиуа баангыл! – Игор иавтомат ахы иан илалықәикит.
– Сара соуми Игор, сухашҭма, уан...
– Уажәтәи ала аӡәгьы шәсыздырӡом, жәа-шьаҿак сааигәара
бмааин!
– Даҭикәа Кыгә-иԥа дсымбар ҟалом. Слашьҭы! – Софиа дшааиц дааиуеит.
– Бахымҵысын, схысуеит!
– Уеилагама, Игор?! – уи лшьаҿақәа аалырссеит, аха даангылоумызт.
– Сбыҳәоит, сан, быҽсыбмыршьын, бысшьыр шысҭахым бымдыруеи! – ианаму длыҳәо, аӷьаҵәыӷьаҵәра далагеит Игор.
– Минуҭк, ҩажәа-заҵәык иасҳәоит, хырԥашьа амам...
– Даҽа шьаҿак ааҟабҵар схысуеит!.. Сан сбыҳәоит,
срыцҳашьа! – Игор иавтомат иҩхаршалан инацәа наҵеикит.
Софиа даагылеит.
Абри аамҭазы анышәтә-ҩны ашә аатын, иихьчоз аадәылҵит.
– Афырхаҵа аҟарул хәыҷы, – раԥхьа иааиуаз арԥыс Игор дааидгылан, дзықәгәыӷуаз атапанча мыцхәрас шоколад ҽыҭк ацәа
цырцыруа иџьыба иааҭыганы инеииркит.
Истудентны аимак аҟны зҟырҟы ҭымхаац дстудентӡам. Урҭ
иахьаақәшәаз; аудиториаҿы, азеиԥшынхарҭаҿы, атромваи
аҿы, акрыфарҭаҿыҵәҟьа рхәы рҿы ишҭоу шпагаҵас рчқьыԥқәа
еихршьны иааиҿагылоит, еимаркуагьы иҟоузеи? Наполеон арӷьарахь акәзу, армарахь акәзу дахьцыркьуаз? Витаминс
иҟоу зегьы реиҳа ауаҩы ихәарҭоу арбану? – уҳәа, аԥхьа рхы
иааҭашәаз ала иалагоит, иалагоит ргәы иҭаӡамыз акы ала, икарауараха, аҟызрбаӷь еиԥш ашшы рыхга, рыбжьқәа цаны. Сыздыруам шәара, аха сара исымбацт урҭ зегьы неиҩымсрыда зҵаарак
аҟны еиқәышаҳаҭны, ҭынч рнапқәа ааибаркны еиԥырҵуа.
Абасоуп ишрыхьыз иахьа Шамили Бориси ажьа, алым аус
азыӡбара аҳа ирзымӡбашаз зҵаара дук еимаркуан, амҩа ианыланы иахьцоз. Рыбжьқәа ҭцаны излахәаауаз ала ауаа ааҭгыланы,
уажәы-ушьҭан рыхәцәқәа анбаҵибакаауа ҳәа ирзыԥшуан. Аха
дара студентцәоуп, аимак иахьа ирымбеит. Ицоит рыблақәа
амца рхыланы, ашәаҟьа рҿачы. Верск, ҩ-верск, икарахт, рыхқәа
ҭууа иҟалеит. Ацәажәара иаҟәыҵит, аха рыгәқәа рҭра иҭагылом,
адырҩегьых аижәылара рҽаздырхиоит.
Ус азоопарк ианнавала, Борис дааҵәин агәашә ахь иҿынеихеит.
Амҵ зҭыԥсааны иҟаз рстудент џьыбақәа ирықәгәыӷны
иреиӷьӡоу ресторанк иҩналозар аҳа уи аҽны азоопарк агәашә
аҭаларагьы ргәы иҭамызт. Аха мҽышан, уаҳагьы царҭа рымамызт азы абра Шамилгьы Борис ажәа имеикит.
Ҟармаҵас зымахәҭақәа еилыршь еигәыдеибаҳәҳәала игылаз аҵла ԥааимбарах дуқәа рыҵаҟа игәаӷьны ушьапы узмыргыло
ишыцқьазгьы, аԥстәқәеи аԥсаатәқәеи ргәамфҩы рԥынҵа
инҭашәшәеит ишныҵалаҵәҟьаз. Ана-ара аиаҵәара ихәыҵаҟаҵаз
аихатәы гәарақәа ирыдгәыԥланы игылан ауаа.
– Попка, попка, бзамыҟә, попка бзамыҟә!.. – ахәыҷқәа адгьежьылон апопугаи ахьҭакыз. Иара аԥынҵа хәыҷы ҿарҵәиӡа,
аџьымшьқәа ҭарссы, изажәӡа иахьықәтәаз иааҳәынгьы ирыхәаԥшуамызт.
Уи ахәыҷқәа араапкуан, ачаркәымпылқәа ҟаҵаны
маӡа агәыдҵара иалагон. Убасҟан акәын урҭ зызԥшыз аҭак
анраҳауаз...
Бориси Шамили уи аҿаԥхьа ишгылоу иандырхәлалоз
иаҩсхьан. Рылаԥш нахганы, абаҳча иҵаланы рҿынархеит.
Абаҳча арӡыӡон ижьышоз алым абжьы. Уи ахаангьы кәац
ҿаҵак наҿамшәацшәа еиӷрыӷьӷьаа, ахәда ацыӷцәа хшьшьыла,
аҵыхәа-цәҳәы ҩзӡа, гәаҟрак ианиама угәахәратәы аихатәы
гәара иҭагьежьуан.
– Арҭ егьа рзуургьы абнахь рҿы хоуп, – иҳәеит Борис, уи ианнавала.
Шамил ақәҿимҭит.
– Аа, уахәаԥш шаҟа аҽырқьианы иҟоу, – деиҭаналагахт Борис,
абжьас зҭакыз аихатәгәара ианнадгыла.
Уи аҽан-макьа аиԥш абӷа ҭасҳаԥны, алымҳа кьацә хәыҷқәа
ақәыԥса, абла гызмалқәа ҟәысҟәысуа, дара рышҟа иааиуан. Ишааиуаз аихатә гәара иаадгылан, азшьапык ҩышьҭыхны
иаакылнарҳәҳәан, алацәақәагьы неиқәнаԥсеит. Уи ашьап-ԥагәа
ҟәымшәышә, иаашьҭыхны инаганы сыкәа изҭоумҵарызеи...
Шамил инапы анынаирхха, иааиҵнартлеит ашьаргәыҵ ԥахәқәа
ирылапаны иҟаз ашьапхыц еихиаақәа.
– Ыы, уҟәышзаап уаргьы! – ашырҳәа иааидихалт Шамил инапы.
Игылаз зегьы неибарччеит.
Абжьас иахьыз ԥханашьазар акәхап, иааҳәын, ашьи-ашьи
еиқәҵо аҿынанахеит.
Азоопарк аҟны иҟан иззааиҭамҳәаӡаз амаамынқәа, ашәаӡыӡара
згәы ареиџьхьоу ашьабсҭа шьап-хышқәа, амшә
шьапҟьаҟьа, амахҽ-ҟырҩаџ, аслан гәаҵәажәпа, абгахәыҷы ԥсықымқым
уҳәа зуахкы уҭаххалакгьы.
Астудентцәа рҩыџьагьы ишнеиуаз, иаҳа ауаа рацәаны издгылаз аихатә-гәара аҿаԥхьа рҽааныркылеит.
– Ари уажәы ааигәоуп ианааргаз.
– Мчыбжьык ицәоуп,мчыбжьык иааԥшуеит.
– Аллаҳ, аллаҳ, иҳақәшәира даҿашәааит.
Абас акы аӡбахә иалацәажәо, аихатә-гәара иадибагәаланы
иԥшуан ауаа.
Наскьа, зеиҳаҟам ашә-шьапык ашәпара ашәпараны,
еиқәаҵәасымсалха, иҳәындазӡа, еиларшаны икажьын амаҭ.
Амаҭ алацә еиқәыжьны, аҟаԥцә ҳаҭ-ҳаҭо ицәан.
Шамил уи днахьысызшәа игәы иабан, адырдырҳәа ицәа
ҩаихӡыӡааит. Борис ауаа дынрылс-аарылсуа, есааира дазааигәахон.
Абри аамҭазы аихатә-гәара ашьҭахь ала ԥҳәыск аҷараҳәа агәашә
хәыҷы аалыртын гәарҭак, аҩнатә жьақәа мчыла уахь иааҭацаланы,
агәашә налыркит. Ажьақәа шәаны еижәеибагәала акәакь
иахьынкҿалаз рҽеиларцалан, зегьы мпыл бзиак иаҟарахеит.
Урҭ ирыкәшаны игылаз ауаа ргәы ҭӡыӡаауа ирзыԥшуан. Амаҭ
ԥшьшьыла алацәақәа ҩеиқәнахын, иҭызза, апрожектор еиԥш
акәакь иныкҿанарԥхеит. Злымҳа џадрақәа зқәыжь, зҽеилахала
итәаз ажьақәа ааилҩҩын, амаҭ ашҟа рҿынархеит.
Арҵәаа ааҭлыргеит згәы иазымчҳаз ԥҳәыскгьы.
– Цыхь, цыхь! – Шамил, илабҷашь хәыҷы иикыз ыршәны
аҿынаирхеит. Аха ажьақәа усҟан абзарбзан ҭурҟьаргьы
ираҳауамызт, игәырӷьаҵәа, «Сара, сара!» ҳәа еиваԥало инеин,
амаҭ аҿаԥхьа иаагылеит.
Амаҭ аҿы аихыхра иацәаашьо, ацлымҳәа дуқәа аарла иҩеиқәнахын, асас ҭшәшәаара инҭанарԥшит. Раԥхьа зхы
иахәаз жьакгьы, атрымҳәа иԥаны инҭаԥалеит. Нас адырҩегьых,
уи амыхьтә, ацлымҳәақәа леиқәнажьын, ашьҭахьтәи
ашьапқәа
ааҿыҵҳәҳәо ажьа ацәцәара иналагеит.
Аган иавахаз ажьақәа гәаҟуан, амаҭ иавагьежьуан, иаҿагәыбзыӷуан.
Борис ихы ҩышьҭыхны дԥышәырччо Шамил дааиҿаԥшит:
«иубома амч зеиԥшроу!» – рҳәон агәадура зхыҳәҳәыла иҟаз
ибла гызмалқәа.
Шамил ақәабшәшәыра иҿысны дгылан: игәы рзыԥжәон,
егьрыцҳаишьон ажьақәа.
– Шәара ишәҳәауа башоуп, сара сзыниахьоу аасҭа, –
даацәажәеит Шәарах.
– Ҩышықәсаҟа ҵуеит, сшәарыцо Анԥсыҟа сышҭаз, иансықәхәла
џьара саатәеит. Амца ааиқәысҵан, акәац ҽҳәарҵәиуа
сшыҽҳәатәаз,
мшәы еихиаа дук ԥшьшьала абна иаалҵын, сышҟа
аҿаанахеит. Сҩаҵҟьан, сшәақь анылагәыҵаск, «сминауаҭуп»
ҳәа аҩшьапыкгьы ҩышьҭнахын, аҽрыцҳатәӡаны иаасыхәаԥшит,
алаӷырӡгьы наҿеибаҳәеит. Сшәақь нкажьны снадыххылазар,
аҭаласир, – иаасымҵанакыз ашьапы метрабжак инеиуа мыӷ дуӡӡак
алан, иаакәыршангьы иҟәашӡа ишәхьан. Счақы ааҭысԥаан, амыӷ
алсхит, аҭәа ҭсырҩааит, ахәырбӷьыцгьы лақәҵаны иҿасҳәеит.
Амшә ласеихырхәан, абна инылашьшьы ицеит.
Адырҩаҽны ашьыжь санааԥш, иахатәи сымшә абз ақьышә
иаақәшьуа исхатәоуп, авараҿы абнацә еиҵҳәа ишьҭоуп, ҳамҭас
исзаанагазаап.
– Сахьубо сааихьеит, схаан убри иаҟароу, абнацә акәым, даҽа
шәарахкгьы сымбацт, – аҽхәара даҿын ашәарыцаҩ иҩызцәа
дрылатәаны. – Иареи сареи ҳаиҿаҳаит. Икьакьаӡа иԥан
ашьҭахьтәи ашьапқәа ирықәгыланы, инаҵҟьеит. Аха изхәарҭази,
хә-хык еивҵаԥсаны агәы иналаӷӷеит. Снахагылт, ашьацәҟьара
иаҿын. Аметр ааҭысхын ауразоуроу исшәеит. Ихашәҵару: ахы
инаркны аҵыхәанӡа хә-метрак ыҟан, аҵыхәа инаркны ахы
аҟынӡа – бжь-метрак.
– Ус уара сҳәап?!
– Саб иԥсаныс!
– Цгәык ҳаман, митә аԥсхакын, – дтәаны дбыжәуан Кәанача.
– Аԥаҵа ду илықәԥшны ианыԥа, шә-метрак бжьазаргьы
аҳәынаԥ ааиҩнаҵәон. Абри қәыԥшыгас иамоу аԥаҵақәа ракәзар,
азганк аахысҵәапи, иҟанаҵо збап сгәахәын, ҽнак зны ахырстҳәа
азбжак аахысҵәеит. Иақәыршәашәа ҳәынаԥыкгьы
ааҩнакәырт.
Еиҵас иууаӡа иԥахт ҳацгәы. аха метрабжак иаванаҵт; агәнаҳа
сзымгартәы, ақәыԥшыга, хысымҵәахьази.
Адырҩаҽны шьыжьымҭан иааиқәшәеит иаха аҩы еицызжәуаз
ҩыџьа.
– Иҟоу, ушԥаҟоу иахьа, ухы умыхьӡои? – дҵааит руаӡәы.
– Схы сыхьуам, аха сгәы сыхьуеит, – наҭеикит егьи
деиқәышьшьы.
– Иузырхьзеи угәы?
– Иаха аԥарақәа инысхыз ансгәалашәалак, сгәы сыхьуеит.
Шьмаҭ раԥхьатәи иԥҳәыс Анфисеи иареи анеилыҵуаз,
ишаԥу ала руа-рҭынха аӡәгьы дагымкәа еизеит. Аамҭала зны
Анфиса ҭацара уа дахьгҿагылаз акәакь аҟны Шьмаҭ ихәда
икәаҽ дыгҿагылан. Ауаа рцәыԥхашьараҟнытә иааиз ииашьара
рыхқәа асаара ишьҭацаланы, амца зҿыцәаахьаз рпапиросқәа
хырҟаҟаауан.
– Аԥхамшьа, аламысда, зиқәа ахәымџьар ада хәыцырҭа
змам... – акеҩ-акеҩҳәа ауада иҩныҩуан Анфиса лыбжьы.
– Ԥшьшьала, бҿы бааԥшны бцәажәала, – лыбжьы ныҵакны
ҿаалҭит лаҳәшьа еиҳабы.
– Шәысҟәаҵ, шәарбанзаалакгьы аӡәы шәсыламцәажәан!
– ашырҳәа даахьаҳәит Анфиса, ашьеи алаӷырӡи зхыҵәалауаз
лыбла ҭыҟаԥшьаақәа игагаӡа акәын ишырбауаз еилашьшьы
лаԥхьа итәаз лҭынхацәа.
– Былҟәаҵ, зегьы ишырбауа иеиқәа ишьылхааит.
– Дхылтааит, дхылт!..
– Иҳәала Анфиса, иҳәала!
Рыбжьқәа неиларԥсеит лышьҭахь итәаз аҳәсақәа. Ахацәа
ҿырҭуамызт.
– Сжьы ифахьеит ари, сжьы, – дыҩныҵәааит Анфиса.
Апҟаҩ аақәлыргеит Шьмаҭ ихагәҭа, ила ацԥхь ҩыҵыддын,
даабалыбаҭеит.
Анфиса данцоз, Шьмаҭ ихы дызласыз ашьчоткаҵәҟьагьы
аанмыжькәа, зегьы аадәылырԥсаа илгеит. Уи ашьҭахь Шьмаҭ мчыбжьык игәы ҩарханы дзышьҭаломызт, ихы акақәчаара ихьуан.
Уи ихы ачра шаадаҵәҟьаз даҽаӡәы дынлыхәлаҭәҳәан, уахык,
аҩыжәра зҽазҵәылхны иашьҭаз иҩызцәақәак дрыманы ҟьаԥ-чаԥҳәа
ашҭа иааҭалеит. Агәылацәа аӡәгьы даадәылҵны
днарԥымлеит, згәы
иазымчҳаз ҳәсақәак руадақәа рҟны алашара ырцәаны, рқьышәқәа
ахышә асаркьа иадгәала ицәгьакылԥшуан акәымзар.
Аҭаца ҿыцгьы дгәырӷьаҵәа, алашара зыҩнаҷҷа иҟаз азал
ду ашә лшьапы нахылгеит. Уи иҭаҭуеиӡа илхаз акасы еиқәаҵәа
далԥшны лылаԥш иаразнак ауада иныҩналыргьежьит: «Адиван,
аҟәардә татақәа, ашькаԥ, асаркьа ду, астол... Абарҭ зегьы сара
истәызаап, Шьмаҭгьы сара дыстәуп, акыр ҳамазкуада, сызҩахәы
бымоуп абарҭ зегьы ныжьны ицаз аԥҳәыс» ҳәа дхәыцуан. Анфиса аамҭала зны ҭацара ахьылуаз, уи ашьҭахь Шьмаҭ ихы ашьчотка ахьақәшәаз акәакь аҟны днаганы дныгҿадыргылеит аҭаца
ҿыцгьы. Нас аҭацаагацәа ргәышԥқәа ҭарсакьаны, рымгәацәақәа
леиддыргылан, иргәарԥхаҵәҟьаны, «Радеида» рҳәеит. Шьмаҭ иаб
иашьа Ҟазауҭ, деишькласуа аҭаца дналыдгылан, лылахь днагәӡит.
«Бымшхааит, амреи амзеи реиԥш шәеидажәлааит...» –иҿы
ҩеихыхны, атса аиԥш ихьанҭыџьӡа, спиртла ирҵәны иҿы иҭаз
ибз ааирҳәаҭмаҭит. Аҭаца аӷьфҩы ҵәыҵәматаӷьӡа иналҿаҳаит,
аха усҟан уи аӷьфыҩгьы
духьфҩык аиԥш акәын ишлаҳауаз.
Ирхианы азхаз иқәгылаз астол инахатәеит аҭацаагацәа.
Аԥаҭлыкақәа ааилагьежьын, ргәы хынҳәызшәа рхы аҵәцақәа
инырхаркит, аҵәцақәа рхы лахеит, еиҭа ҭәит, еиҭа ҭацәит, еиҭа
ҭәит. Акеҩ-акеҩҳәа игауеит аҭамада ибжьы, аҭыӷьқәа реиԥш
атах-сахҳәа еидыслауеит аҵәцақәа. Аҵх ықәҳа иаҿуп ацара.
Ачара иахатәоу рыбжьқәа есааира ишьҭыҵуеит. Џьоукы рыхқәа
еиҿакны иркьыкьӡаны ашәа рҳәауеит, даҽа џьоукых «ура,
ура, алеишьа-ҩеишьоуп», аҩадара икыдхалаз акамбашь аиԥш
ихәцәырххауа заҵәца зҿыҵаку рҩыза ицхрааны иҳаржәуеит
ҳәа иаҿуп. Шьмаҭ ишьхынԥсыла акәакь игҿагылоу иԥҳәыс
длыхәаԥшны иԥышәқәа хиҟаҟаауеит, иблақәа кәеицеиуеит, игәы
ҭыԥаны ицоит. «Шәымгылаӡои, Анцәа шәимыргылааит, ахьша
жәымбаӡои»... Ихы нарыдкыланы рлымҳа дынҭахәыҭхәыҭуеит
ааигәа итәоу иҩызцәа. Агәақь-агәақьҳәа иаарыкәыршаны
аҭӡамцқәа ирысуеит згәы нкыдкыланы иԥҵәаз агәылацәа...
Шьмаҭ аҵыхәтәантәи иҩыза диҳәауа-дичауа днаскьаганы
данаагьежьуаз, игәыла аҭакәажә мшаԥазы илшьрацы иҭакны
илымаз ларбаӷь заҵә ахәда нҭнаҳәан ҿнаҭит.
Ахаан тәым хаҵак инапы анаӡара зкьымсцыз аԥҳәызба
ҟәымшәышә, ақәыџьмақәа аҭшәара игҿарцалаз ашьабсҭа
аиԥш лшьымхқәа лыҵамгылауа аҟәараҳәа деиҵасуан, Шьмаҭ
дыҵхәыршәшәауа ибз иқьышә иаақәшьуа данаалыдгылауаз.
«Исыхьи мшәан, сызцәшәози, абри аминуҭ акәымзи уахи-ҽни
сзызԥшыз. Бзиа избауа ахаҵеи сареи ҳамала ҳаизынхеит. Шьмаҭ
дыԥшӡоуп, даууп, иӡара поуп. Абас иҟоу ауаҩ иакәымзи
сзызԥшыз,
аа абар уи саԥхьа дахьгылоу, сара дыстәуп, нас изакәсмыршозеи
иӡара снапқәа...» – лгәы ҭыԥаны ицо абас дхәыцуан аҭаца. Нас
лыбла хаақәа ҩышьҭылхын Шьмаҭ днаиҵаԥшит. Усҟан арыҭәа
аиԥш лышьҭахь еиԥигӡалахьан Шьмаҭ инапқәа...
Амра ҵлакашәарак инеихьан Шьмаҭ ахыхь бааԥсы иархьанҭаз
иблақәа мчыла ианаахитуаз. Ицқьаӡа еилырганы иҟаз ауада
илаҳа-лаҳауа иҩнан адухьфҩы.
– Зинаа, Зиночкаа, – ирхааӡаны иҩҭигеит Шьмаҭ ибжьы
хьырвыр. Зина дааҭрысит, лхаҟынтә лшьапаҿынӡа дааилыԥсаан,
лӡамҩақәагьы ааҟаԥшьхеит. Лыҩнапыкгьы рыла лхы-лҿы
еимлагәа иаанкыланы, асаркьа днадҵын, лышьҭахь
еирханы
аԥенџьыр днылагылеит.
«Ыы, ахьҟәырҷаха сыкәа иҭаршәзаарын иахантәарак убоу!» –
ихаԥыцқәа ҵаҟатәи иԥышә хәаԥ иналаирҟацан, зыфҭил иҩахаз
алампа аиԥш иблақәагьы ааҭшашахеит Шьмаҭ.
«Сан слымылхааит, сыԥхамшьаӡакәа ожәшьҭа ибла сызлахԥшылауазеи?»
– иҭыԥаны ицоз лгәы дазҵаауан Зина.
«Исҭахыҵәҟьаз абыржәоуп дансыднагала. Анфиса лахьыцәгьа
лгәыԥхҭ сарҩахьан, аӷәқәа дрыбжьахазшәа деидҟьаԥсла
дыҟан. Нас ишԥаҟасҵарыз, ипажә-пажәӡа иҟоу атәым ҳәсақәа
сышрыхәаԥшуаз сгәы ԥҵәахьан. Ожәшьҭа сҭынчуп...» – лаԥшыла
дгәыдкылауа, абас дхәыцуан Шьмаҭ.
– Зинаа, аа Зиночка, бааи ара са сҿынӡа, – ибжьы еиҭаналықәиргеит
Шьмаҭ. Аха Зина дышгылац дгылан. Лара лхаҭагьы
илҭахын лхаҵа иаԥхьа днықәтәаны икәа-имаӷра дҭаланы дылшьшьыр, шықәсыла лгәаҿы еизылгауаз лыгә_ҭыхақәа изеиҭалҳәар,
аха дҿыцымзи, макьана дыԥхашьауан.
– Зиночкаа, сыԥшуп, – ибжьы шгацыз игауан Шьмаҭ. Ҭаха
анлимҭаӡа ашьамҭлаҳәқәа лышьоушәа лшьапқәа хьынҭыџьӡа
деиси-еисиуа иара ишҟа лҿаалхеит.
Абарҭ аминуҭ хаақәа рышьҭахь, акыраамҭагьы Шьмаҭ дыздыруаз дџьашьаны изԥшуан, дыззымдыруаз иҵашьыцуан. Иусура
дшаалгалак уи, агостроном дныҵаххны, иахьа ашьыжь данаауаз Зина инапы ианылҵаз афатәқәа аахәаны игәыдҳәҳәала,
дыццакы-ццакуа аҩныҟа дхынҳәуан.
Зина лакәзар мардуанла ажәҩан дхалауан. «Сара усгьы
аразҟы соуит, аха иаргьы аразҟы исҭазаап. Ҳара ҳакәзаарын
еиразҟыз», – абас дхәыцуа, иусурахьтә ожәшьҭа дхынҳәуеит
анылгәахәуаз аамҭазы, имҩа даԥшуа аԥенџьыр днылатәон.
Аԥсҭазаара бзиа зоуз аԥҳәыс есааира дҭәуан. Лӡамҩақәа
ҭҵәраа ицо, лыблақәа ҭҳаца, лыгәчамақәа ҟьаҟьаӡа, лыхәда
ҵҟәашәаа, дхаҵа-дыԥҳәыс дызбалак даалеилаҳаратәы дыҟан.
Мызкы, мызки бжаки, ҩымз Шьмаҭгьы дгәыкы-ԥсыкуа аҩныҟа
дхынҳәуан. Ԥаса ишыҟаиҵалацыз аиԥш, аҳәсақәа дрыхәаԥшны
иԥышәқәа ирбзауамызт...
Аха Шьмаҭ ҽнак зны иусура ашьҭахь агастроном дыҩнамлакәа
иааирҵәин уа ааигәа иҟаз аресторан дныҵалеит.
– Аа шәанаџьалбеит, Шьмаҭ дыжәбауоу, Шьмаҭ!
– Ус уара сҳәап.
– Саб иԥсаныс!
– Шәаагыл, шәаагыл иҟаиҵауа аабап.
– Иҟаиҵахуеи, иԥҳәыс изылӡыз ажьҵаа ихаԥыц икылахазаап,
излакылихша сԥычка цырак ааихәауеит.
– Сԥычка цырак шԥааихәауеи уара, иҽхирҵәауама.
– Насгьы иԥҳәыс дылмазҵааӡакәа...
– Аа сашьцәа, Шьмаҭ дыԥсит иахьа ҳәа аума ас имырҳәа-мырӡа шәцәыҵаланы шәызтәоу, – Шьмаҭ астол зыгәҭылак итәаз
ԥасатәи иҩызцәа илаԥш ианааҵашәа, игәашьамх иҵыԥраауа
дара рышҟа иҿааихеит.
– Уаҳцәыӡӡеит уара Шьмаҭ, иҟалеи ушьаҭарахеит, – иҳәеит
иҩызцәа руаӡәы ҭынч ианааидтәалақәа.
– Уӡ акәым, Шьмаҭ иеиԥш аԥҳәыс думазар лабахылагьы лкалҭ
уаҳзыҵцауамызт, – наиаҭеикит даҽаӡәы.
– Шьмаҭ акы дыннамкылацызт, аха уи ибӷа ашшараҵәҟьа
иақәлыршәеит ҳәа сыҟоуп, – нациҵеит ахԥатәи.
– Дызкыдшәцалазеи уара ахәыҷы, иаҵәцақәа рыжәха
ишәҭар, ҳаи шәыхҵәааит, џьара акы абаабари ҳәа шәышԥатәоу,
– днарықәҵәҟьашәа иуит рҭамада. Итәаз зегьы аҟырҟырҳәа
инеибарччеит, раԥхьа иҟаз аҵәцақәа еиԥхаҟәҟәа Шьмаҭ
инаимҵадыргылеит.
– Шьмаҭ иаҳаҭыраз, Шьмаҭ иахьатәи ишьаҿазы, Шьмаҭ
иҩызцәа дахьырцәмыӡыз азы, – абжьқәа гауан, аҵәцақәа еицҭацәуан.
Аҩызцәа есааира ишьҭнахуеит.
«Закәтәы ҩызцәоузеи исцәыӡуаз сара аҿаҵахәца. Ԥсҭазаарак
уанагәылахалакь, уанашьцылалак, даҽа ԥсҭазаарак
ашоушәа,
уара узгәылоу зегьы иреиӷьушәа убауа уҟалауазаап», – дхәыцуан
Шьмаҭ, ааигәа убауа уҟалауазаап», – дхәыцуан Шьмаҭ, ааигәа
дыздымтәалацыз иҩызцәа лаԥшыла еимдауа. – Зина дыбзиоуп, ача аиԥш дпажәӡа дыҟоуп, аха... енагь ҳаӷоу аӡә лымацара
длыдхалааит... Абыржә, абни ахәыҭаҩ леиԥш иаалыгны, дхыцәӡа,
ашьабсҭа аиԥш деилыхха иҟоу аӡәы слыдтәалазар џьанаҭ сымцози... Анфиса, хәылак, ус дыҟамзи мшәан, нас дызкасыжьзеи,
дабаҟоушь уажәы?! – дназҵааит игәы. – Уи башоуп... Уаагылшьт,
уаагылшьт. Ус иҟоу аӡә лареи сареи ҳаиқәымшәалози ԥаса зны!
Аа, Сониа, уи абра ааигәа игылоу аҩн ҿыц дыҩноуп. Сышнеиуа
снымҩахыҵп. Илымуану? Ишԥалымура! Лыкәа, лмаӷра сҭалап,
аԥара лысҭап. Аԥара, аԥара. Шаҟа сџьыба иҭоузеи мшәан?
Жәохә мааҭ рыхә аҩы аазгахьеит. Уи сшәароуп, ԥхашьароуп.
Иаанхауеит хә-мааҭк. Иҟәнылшьап. Иҟасҵарызеи. – Уаҳа
шсымам ала запискак лзыҩны, нас инагәылаҵаны санцо
астол инықәҵаны сцап», – Шьмаҭ, сирк ихәыцызшәа ихы-иҿы
нықәлашан, аҵәца иҭагылаз асалфеткақәа бӷьыцк аарылԥааны
иаԥхьа инықәыршәны, аттаҳәа ажәақәак нанҵаны иџьыба
инҭеиҵеит.
– Шьмаҭ, бзиала еимаадааит! – аҭамада иаҵәцақәа
рҿааирхеит. Урҭгьы дреигәырӷьаны идикылт Шьмаҭ.
Аиҩызцәа астол ишахыҵыз, ишеиԥырҵыз ҳәа аӡәгьы акы
игәалашәом. Досу рхы ахьынахауаз еимбӷьыжәааны ицеит.
Шьмаҭ деишькласуа аресторан дындәылҵын, ихьынҭыџьӡа
ихагылаз ихы хьшьшьы, иҭацәхьаз аулица агәҭа дангыланы
акыраамҭа дыԥшуан. Нас Сониа дзыҩназ аҩн ҿыц ихы ақәкны
иҿынеихеит...
Аҵх агәҭаны Шьмаҭ иԥсы ҭоу-иҭаму ихаҭагьы изымдырӡауа
ииулак мчыла ацәа иҽааликәкәааит. Ихьанҭыџьӡа, ибла
хәашьқәа ирхажьыз ацәақәа аарла иҩҵираан, ауада дныҩнаԥшы-ааҩнаԥшит. Ауадаҟны ҭынчран, ихы аурур ҭан акәымзар.
Ԥҳәыскгьы ивараҿы игылаз акаруаҭ ахьтә аарла лцәаара
ибауан. «Сабаҟоу?» – ихы дназҵааит уи. «Сыԥсит, ахьымӡӷ
згеит, – ашырҳәа дҩеихан аиарҭа днылатәеит Шьмаҭ. Аха ауада ааҟәараҟәанҽан, иара икаруаҭ ахьгылаз ашҟа ахьанҭара
ииасызшәа, дааикәаҳәын ахыԥҳәа адырҩегьых ихы ахчы
инылаҳаит. Игәы хынҳәуан. Ауада дырдны иара дырдхас
дахоушәа акәын аҿыв-ҿывҳәа даманы ишыгьежьуаз. Ԥыҭрак ус
дышьҭан. Адырҩегьых деиханы ииулак аиарҭа деиҭанылатәан,
инапы мчыдақәа рыла ихаҟынтә ишьапаҟынӡа
иҽаагәеиҭеит.
Иахьа ашьыжь усура даныҵҵуаз
имаҭәақәа шынеишәиҵаз
ишәын.
«Сыԥсы згап», – деиханы дҩагылан аҭӡамц иҽнадиҵеит.
Ԥыҭрак ус дгылан. «Рыцҳа», – ааигәахәит зцәаара ибауаз аԥҳәыс
длыхәаԥшуа. «Уаха саргамамхар, бара сыбтәуп. Сыԥҳәыс ажьы
лықәуп, бара ибыгуп. Наҟ-наҟ, сылбаанӡа лтәы лыҭаны сцапи», –
иџьыба дынҭаԥшны иааҭигаз ақьаад астол инықәыршәны, днапыршьшьуа ашә иԥшаан, деишькласуа дындәылҵит.
Уи ашьҭахь рацәак мҵыцкәа Зина дыҭрысны дааԥшит. Дааҳәын
лхаҵа дахьышьҭаз ашҟа лнапы аадәықәылҵеит, аха дубар
даахә. Ашырҳәа дҩаҵҟьеит Зина. Аҷакҳәа алашара налыркын
ауада дныҩнаԥшы-ааҩнаԥшит. Лхаҵа данааи дылзеилымхкәа
длымпыҵҩрны дахьнықәҳаз аиарҭа, уажәы иккаӡа иҭацәуп.
«Дабацеи?» – лгәы нҭԥсааит Зина. Ашәқәа ааимылԥаан аҩны
абарҵа ахала аҵыхәала еимылдеит, амардуан даҿаԥшит,
ашҭа
дықәԥшит, аха дубар даашьҭх.
«Акаруаҭ аҵаҟа дхәыҵалазар,» – иҭыԥаны ицоз лгәы
дназҵааит Зина. Ауада дныҩнаххын, лхы ларҟәны акаруаҭқәа
зегьы рыҵаҟақәа ааимылдеит, астол аҵаҟа дыҵаԥшит,
аха умԥсит... – «Дабацеи?!» – Лыбӷаӡарақәа нҭарсны
икны, дхәыцуа дшаагылаҵәҟьаз лылаԥш нақәшәеит
астол
иқәыршәыз ақьаад. Иаақәылԥааит. Хә-мааҭк агәылшәаны
инкашәеит. Аттаҳәа лылаԥш лахылгазар уи абас аҳәауан:
«Сыхаара Сониа! Ибдыруаз сара шәҩык аазгаргьы бара
ибеиӷьасшьауа даҽаӡә дшыҟамлауа. Уажәтәи сыԥҳәысгьы сара
ишысҭаху дыҟам. Бара аӡәк боуп сара сзы ишоу. Сыҟазаауеит
бара бзы. Быҟаз баргьы сара сзы. Бысзымгәаан, уахатәиала уаҳа
сымам».
Бара б-Шьмаҭ»
Зина илҳәара лзымдыруа дшанханы азхаз даақәхеит. Абри
аамҭазы Шьмаҭ игәы ҩарха, амардуан аҵаҟа дианы дахьыцәаз,
уаха акакеиҳәа иҵаҳәҳәаны ддәылзцаз Сониа лнапқәа икәырша
дидтәалоушәа ԥхыӡла ибауан.
Уи аахыс маҷгьы ҵӡауам, аха енагь сыбла ихгылоуп зыхьшьблақәа ҭԥхаауаз ҩыџьа ахәыҷқәеи адашьма-ӡәӡәага ашьчотка
аиԥш зԥаҵақәа џыԥхьӡа урҭ раԥхьа игылаз арԥыси.
Ҳазҭаз автобус амҩақәа еихҵәҵәауа, сылбаараны сахьыҟаз
аангыларҭа иазааигәахон, саргьы снарылс-аарылсуа «Албаарҭа»
ҳәа изныз ашә сазнеиуан.
– Аа, соужь-соужь, савнагеит, савнагеит! – ауаа еинҟьаны иаауаз арԥыс гәышԥыла днасыжәлеит.
– Уахьцо акәым, албаарҭа арахьоуп, арахь, – сҳәеит саргьы.
– Уцаны уҭаацәа идырҵала! – иблақәа цәыркшаны
дҩасыхәаԥшит уи.
– Ашьшьыҳәа, ахәыҷы! – сышьҭахьҵәҟьа дааӷьаҵәыӷьаҵәит
ԥҳәыск.
– Аа сшьапы-сшьапы!
– Уахьакәым, арахь!
– Аҽада! – инаишьҭалҳәеит ԥҳәыскгьы, уи ашә иҽынкылрҩырны
аулица данынангылауаз.
«Снеихьӡаны дышламысдоу иасҳәап», – сгәы иааҵаххын, автобус сышналбааз, ашырҳәа иара ишҟа сҿынасхеит.
Сара снаӡаанӡа, адгьыл иҩыҵиаазшәа ҩыџьа ахәыҷқәа
ргалстукқәа ԥырԥыруа, рнапқәа аҟаԥшь рхаҵаны иџых-џыхӡа
иаԥхьа иаагылеит.
– Ҳаҭамзааит, аха шәара аԥҟара еилажәгеит, – даацәажәеит
аҷкәын ҭынч-ҭынч.
– Усԥырцқьа наҟ, узажәӡа, мамзар!.. – Иҽрыцәгьаны аҷкәын
днаижәлеит арԥыс.
– Ԥхашьароуп, ҳаиҳабацәа ас ҟашәҵауа шәалагар, нас ҳара
ҳазҿыԥшрыда, акрызҿаҳҵаарыда, – аӡӷаб хәыҷы иҵегь дааскьан, ихәыҵыҩрыз арԥыс днеиҿагылеит.
– Ее, баргьы... – иԥаҵа ҟаԥшь анаӡара иабџьар-хаԥыцқәа
инырбжьакны, шьаҿак ныҟаиҵауаны, ихы анҩышьҭих, амацәаз
аиԥш ауаа даарыгәҭыларкхьан.
– Ҳа, ҳа, ҳа, шаҟа бҟәышузеи быԥсынҵры духааит... – арԥыс
икьатеиах ԥҵәауа, аӡӷаб хәыҷы лхы инапы нықәишьит.
– Башоуп шәыччара!
– Шәакә сакәзар сҵәуан, – дкылкааны ихәаԥшуа ахҿа
иаҩызаз ажәақәа изынарышьҭуан рҩыџьагьы.
– Сыццакуеит, адәыӷба сагхауеит, аа иахьыҵәааз, –
адырҩегьых дрыцәцарц иаԥхьаҟа днеихеит.
– Мап ус уаҳзышьҭуам.
– Аҭак ҳауҳәароуп! – иарсушәа, аџыртә шьаҟақәа реиԥш
нақәацарак рымамкәа иҿагылан рҩыџьагьы.
– Аа аштраф аума? Уи акәзар уажәраанӡа ишәымҳәауаз, мышрак иақәшәаша. Аа, шәысҭеит, – иҟаԥшьӡа қьаад ԥарак ааҭиган
аӡӷаб хәыҷы лышҟа аҿынеирхеит уи.
– Ҳара аԥара аагаӡом! – инапы днахеит аӡӷаб хәыҷы.
– Абар ассир, абгасса срыламхеи уара, ҳа-ҳа... – адырҩагьых
ихы ҩышьҭхны зхыԥхьаӡара есааира иацлауаз ауаа
деиҭанарылаԥшыхт арԥыс. Аха урҭ аӡәгьы дыччауамызт, уи
акәым рыблақәа ырлашьцаны акәын хаҵагьы ԥҳәысгьы
шихәаԥшуаз.
– Ҳара аԥаракәым иаҳҭаху, ажәоуп, – ҿааиҭит аҷкәын.
– Уаҳа аԥҟара шеилажәымгауала ажәа, – наҭалкит аӡӷабгьы.
– Ҭоуба, ҭоуба!
– Ихы аҭыԥаҿы иаагатәуп, ихы.
– Ибла хттәуп, ибла! – аԥхныга еиԥш есааира зҽеилазырҵәауаз
ауаа ирылуаа рҿаархеит ажәақәа.
Уажәраанӡа арԥыс ихы-иҿы иқәыз аԥагьареи атәамбареи
асапын шәах аиԥш инықәба ицеит. Иџыхӡа еилагылаз иԥаҵа
лхьышьшьын, иҵыс-ҵысуаз иԥышә хыԥсаақәа нхырҩеит. Адгьыл
ааимҟьаны днахәлабга дцар цәгьа имбауа ԥыҭрак дгылан, нас
ихы ҩышьҭихын:
– Саҭашәымҵан, уаҳа иҟасҵауам, – иҳәан, агәашә еиԥш изаатыз ажәлар реимҟьара дналсны иҿынеихеит.
Сара Гьаргь санихәаԥшуа енагь сыбла иаахгылоит сан рыцҳа
шықәсык зны ацалаҟьа иқәҵаны илымаз аҟабақ. Сыздыруам уи
аҟабақ ауаҩԥсхара аҽзазнакыз. Џьоукы, уи ашш-аанда икылахан азҳашьа еицанакт рҳәауан, даҽа џьоукыхгьы
ус ҟабақ жәлан
иҟоуп ҳәа агәра ҳхадырҵауан. Амала, уи ҳара
ахәыҷқәа ҳакәым,
адуцәаҵәҟьа иџьашьаны иахәаԥшуан: алада имгәалыҿӡа, нас
ишҩеиуа, ахәда хәыҷы ххацаа, ахпаз ахаргыланы омашәаҵәҟьа
еиҿартәан. Аа, маҷ ҵуама уажәшьҭа уи аҟабақ ҳан илмырбаӡакәа
сашьеи сареи ахәда аҳәызба аҵҳшьиижьҭеи, аха иахьагьы
Гьаргь снаихәаԥшыр, ҳҟабақ аҟыԥҳәа иаасгәалашәауеит...
Уажәы ааигәа амшын аҿықәаҟны идыргылаз аҩнеихагыла
ду аҟны дынхауеит уи. Есышьыжь имгәацәа ду нықәҵа-аақәҵауа
ахԥатәи аетаж аҟнытә дылбааны, усура дцоит, ахәылԥаз данаауа, еидарак афатә иманы, дкьалыкьаҽуа, ишша игәы икылачны уахь дхалауеит. Нас, иашәырҭаҭаха адиван иқәтәоу иԥҳәыс
дналхагыланы, лнапы ҟәымшәышә аашьҭыхны дагәӡуеит, иааигаз афатәқәа ааиҵыртланы илирбауеит, рыхәқәа леиҳәауеит.
Абар уажәшьҭа жәохә шықәса ҵуеит Гьаргь иԥҳәыс Инга
абас лымаҵ иуеижьҭеи. Зегь реиҳа ҳаҭыр зқәиҵауа шәҟәык
еиԥш иԥхьаӡаны, иармарахь игәы иадҵаны иҵәахуп Инга бзиа
илбауа афатәқәа зну аблокнот хәыҷы. Есышьыжь уи аблокнот
иану афатәқәа шьоукы ирхьишьуеит, шьоукы ирыҵишьуеит, ианым аниҵауеит. Инга лыԥсҭазаара иаҵашьыцуа,
агәыла ҳәсақәа
џьоукы-џьоукы ишырҳәало еиԥш, уи «аӡы шыцәаз илбеит».
– Сара исхароуп, сара амри! – илаӷырӡқәа игәы иҩалаҵәауа
ахара ихы иадиҵоит Гьаргь, Ингеи иареи хылҵ дахьрымам
аӡбахә анаацәырыргалак. Лара рыхшарадара разҟ дуны
илыԥхьаӡоит.
– Сара абри ԥшь-шьапык зҵоу сҩыза гәакьа сымамзар,
сышҿарҳасуа сҿы ҩеихԥа ицар ҟаларын, – лҳәауеит Инга, лгәы
зҽкыджьланы, ахыршгәыршы ахьызшәа, ахәырхәыр ахга ицәоу
рыцгәажә ду Васка лнапы ахьшьуа.
Васиа изааӡаз уамашәаҵәҟьа илеиԥшуп. Уи енагь абла
камкамқәа
ҵырҟәаҿны, ахәы ацәызфаз иара иакәушәа Гьаргь
ихәаԥшуеит.
Инга дыҟамкәа Гьаргь данааилак, аԥшәма ԥҳәыс
ишыҟалҵало еиԥш, аҽырԥагьаны иааигаз афатәқәа рышҟа
ицәыҵԥшны иԥшуа, ашьыргәыҵ ҟәымшәышә ааимҵанакуеит.
Гьаргь иаашьҭыхны дагәӡуеит, игәыдҳәҳәала иику афатәқәа
ааиҵыртланы иаирбоит, рыхәқәагьы азеиҭеиҳәоит.
Абас игәырӷьахәха, ҟыҟда-ҿыҟда еицынхауеит Ингеи, уи
лҩыза гәакьа Васка цәаҭаззеи, ацәа еиԥш ирақьҭо, арасамахә
еиԥш ихырхәо раԥхьа игылоу Гьаргьи.
Ҽнак аусурахьтә Гьаргь дааит игәы-илахь еиқәышьшьы.
– Иамуит, – иҳәеит уи, Инга лшьапахьшәа адиван иҽаақәкны, –
даара сҽысҟьеит, адиреқтори сареи еиҿаҳарццеиааит. Аха имуит,
имуҵәҟьеит. Иара ихаҭагьы дцоит, – ацәажәара даҿын уи, ахәарҭа
иҭаркыз ацгәы еиԥш, иблақәа ԥхашьа-ԥхаҵо, их гарҭа амамкәа.
Инга уи ииҳәауаз лмаҳаӡауашәа, лхы шьҭкәыцәаа наҟ аԥенџьыр
ахь дыԥшуан, лԥышә ҟаԥшьқәа есааира ихаланы
ичуан, агәаара азааиуан лхы-лҿы. Аха иҭгәырӷьаауан лгәы,
иҭгәырӷьаауан уи зыҿҳәара ааиаанӡа иаурышьҭуа абаандаҩы
игәы шымгәырӷьара. Васкагьы «анцәа усимырбан, уца
иахьуҭаху», – аҳәашашәа, Инга лгәы аимҿаԥара ибжьаианы, аблақәа ҟәысҟәысуа, аҵыхәа ҩыз-ду еиларҵәины лкалҭ
ианқшало аԥенџьыр ахь иԥшуан.
– Иахьуҭаху уца, амала, уҭаацәа ҳҿы шырҟьоу ухоумыршҭын,
– лҳәеит аҵыхәтәаншәа Инга, аарла лҿы ҩеихылхын.
Гьаргь дышьқьырит, дшаҵәеит. Иҭаацәа ҩымш ракәым, мчыбжьык
акәзар ирызхашаз афатә рыдгаланы, ишәҟәыҭра ҟаԥшь ду
ыргьалауа, дҳашҳашуа амардуан дылбаан, машьынак иҽҭажьны
ақалақь далапҟа дцеит. Ингагьы иҵауланы даақәыԥсычҳан,
аԥышәырчча лҿықәыҳәҳә, аԥенџьыр даадҵит.
– Алло, Котик?! – минуҭқәак рышьҭахь уи абас џьара ателефон дасуан. – Котик уоума? Аҳауа иалаҵаны иузынасышьҭуеит!
– лԥышәқәа неидыџьгәаланы, инҭлырқәацәаан аҵәахҳәа абжьы лыргеит. – Сыбзамыҟә адәыӷба дықәнагеит. Васкеи сареи...
Сузыԥшуп! – лтрубка нықәылҵан астол архиара далагеит.
«Ҩымш маҷцәоуп... Ҳаи, даҽа мчыбжьык аҟара ирҭар,
зынҵәара ҟалаша, – дхәыцуан Инга. – Сгәы ԥҵәеит, инкыдкыланы
иԥҵәаҵәҟьеит. Сабанӡа идтәалазаауеи, иабанӡа сыхәмарлои
сара абри ароль», – ауалыр еиԥш дымгәалыҿӡа,
иҟыԥсцәа кылшьшь, ифатәқәа игәыҵакны, ихы-иҿы ихаччауа
лаԥхьа даагылт Гьаргь. Фҩы-бааԥсык лԥынҵа инҭасызшәа, лхылҿы адырдырҳәа ацәа нахыԥеит, дагьаацәгәыркҵит Инга. Аха
ишԥаҟаҳҵари уи акыр зхашәалауа уаҩуп, инапы сықәыргыланы
сибауеит... Аԥҳәыс лзы иҟоу ныҟәгароуп: афатә, ашәҵа,
аҽырбара. Ацәа лхазароуп аԥҳәыс, ацәа. Ацәа зхам аԥҳәыс
иқьаԥҭажәхаз абыцаҟь-ҩныжә даҩызоуп, аӡәгьы диҭахым. Сара
ацәа схоуп, исыхәаԥшуа рацәоуп. Нас дабасԥырхагоу Гьаргь
ҭынхада, ҳаҟаз ҳшыҟац, егьирахь...»
Абри аамҭазы, ашә асбжьы геит. Инга ашырҳәа раԥхьа асаркьа днадххылан лҽаалырҽеин ашәахь лҿыналхеит.
Дааҩнашылт арԥыс еихиаа аукы, еиқәакы, ижәҩахырқәа
ҟьаҟьаӡа.
– Ах, Котик! – лҳәан Инга, ашә аҿеҩҳәа ацаԥха наркны
иара ишҟа лҿаалхеит. Инга ҟармаҵас дикәҵәашеит уи, иԥынҵа
зҽаҵарч иҿаз иԥаҵа еиқәаҵәа жәпақәа инарылаӡ ицеит
лԥышәқәа.
Еҳ, Гьаргь ҭынхада, Гьаргь, изблак ала акәзаргьы абыржәы
ихаара иԥҳәыс Инга дибазшәа дыҟандаз! Шаҟа ахаацәа лхоузеи,
шаҟа длакьҭауазеи.Иабацеи, мшәан, нас уажәраанӡа иаадыруаз Инга лхы-лҿы ԥагьа, лыблақәа ирхыз агәаара, агәынамӡара?
Илхалашауеит лхы-лҿы, агәырӷьеи алаӷырӡи рыла ихыхәхәауа
иҭәуп лыблақәа. Есааира еилаҵәауеит урҭ, аа, абар ҩыџьа
адуӡӡақәа, егьрыгӡам, иҟалахьеит иаӡәны.
Гьаргь хлаҳәада иахьа уажәраанӡагьы издыруам ишимоу
ҩыџьа аҳәсақәа, ҟазшьала еиԥшым, ахаҳәи абымбеи еидукылозар аҳа, иузеидымкылауа, Ингараа ҩыџьа. Урҭ рҩыџьагьы инапы иқәыргыланы иныҟәигоит Гьаргь, иара изы аӡәзаҵәыкгьы
дыҟам акәымзар.
Ус аамҭа акыр цеит. Еизгәышьуаз, ршьамхқәа рыҵамгыло,
ирзыԥшыз астол ашҟа рҿынархеит. Котик ишьҭихит афырџьан,
Инга лхы ихәда иҵаҵаны даагылеит.
– Ҳаигымзааит, – ацәажәара дналагеит Котик. Абри аамҭазы
ашә аҟәыгә-ҟәыгәҳәа асыбжь геит. Инга дшәаны дааҭрысуеит,
Котик дмыццакӡакәа ифырџьан нықәиргылеит.
– Гьаргь... – аарла лҿы ҩеихылхит Инга. Иақәырццакны
аҟыгәбжьы еиҭагеит. Адыд рысызшәа, иханҭаҩынҭаха, иҟарҵара
рзымдыруа иааилахеит. «Уабазгари, уабазгари?», – дгьежь-гьежьуан Инга. Ашәыки ԥенџьырки рыда зҿам уада заҵәык
иҩноуп. Ашәахь амҩа куп, аԥенџьыр ахьҿоуи адгьыли амбатә
рыбжьоуп. «Сыбзабаа аҵыхәа ԥҵәеит, – дыгәжәажәауеит Инга.
Сыԥсы ҭаны саанхаргьы, сҭаацәа сцәыӡт», – игәы ҭыблаауеит
Котик. Ашә асыбжь есааира иӷәӷәахауеит.
Котик аԥенџьыр
днылаххын, иааимԥааны, аџьықәреирҭа
иаларкыз алажә
еиԥш иҽынхирҩрын, адәахьала аҭӡамц днаваӡ дцеит. Инга
лҽырԥагьаны, лылацәақәа ҭырчаа ашәахь лҿыналхеит.
Гьаргь, ашә ирӷәӷәацәаны дахьасыз акәхап, ахара ихы
иадҵауа, ганла дааҩнашылан, уажәраанӡа иԥхаҵәыԥхаҵәуа
Котик ибӷа иакәыршаз лнапы аашьҭихын, ихьшәашәаӡа иԥышә
инадикылт.
– Цәаблаҟ уирчааит, угәам-самуа ҵхыбжьон узышьҭоузеи,
– лҳәан, дҽырхәа-ҽырҵәиуа лнапы ааимылхын, адиван
лыҽнықәлыжьт Инга.
«Хымԥада дыцәан, зҿахы ԥжәаша сара, ацәа далсхит убоу!»
– ааигәахәт Гьаргь.
– Закәытә ԥхыӡ хаази сызлаз!.. – лылацәақәа неиқәылԥсеит
Инга, лгәы ҭыҵны ицо.
– Ҟоҳ, астолгьы рхианы ибымазаап, – иҿыҵа аӡы налжжит
Гьаргь.
– Астол смырхиакәа, уара иахьа узбама, уандәықәла нахысгьы, абас угәгәаӡа ушаауаз здыруан, – Инга аԥенџьыр днадгылан даахашәа инкыдылҵеит.
– Ҳаигымзааит! – Котик иқәиргылаз афырџьан аашьҭихт Гьаргь.
Инга днаскьан, лыцгәы ахы шьышьуа адиван днықәтәеит.
Аԥенџьыр адәахьала иамҳәҳәауаз ахышәваз иалаԥсны изкыз,
Котик инапқәа есааира имчыдахауан, акарниз аарла
иаҿаркьакьаз ишьапқәа рымч рылӡаан аҵыс-ҵысра иалагеит. Аа,
абар уажәы-уашьҭан днамҟьаны, дыббаӡа дынҭалашт
уи, шә-ԥсык
ихазар, ԥсыкгьы изаанхашам. Иҵаҟа лахьхьи афымца лашара
зынҷҷалауа аулица чаԥа ду еибарҩуа иануп амашьынақәа, еилысуеит ауаа, ахәымпал еиԥш ишшәыр-шшәырӡа иҵганы инагоуп аҭелқәа.
«Сыԥсит, сыԥсит?» – дыгәжәажәоит уи, агыртә ихьызшәа,
аҟырҿ-ҟырҿҳәа дацҳауеит иԥышә. Абар изнапык зынӡагьы
иниҟәыԥсаан, аҽазымдыруа инеихьынҳалт, иқыџьқыџьуеит,
дышьҭдырԥауеит ишьапқәа. «Адунеи аҿы зегьы сцәыӡит, уаҳа
избараны сыҟам схәыҷқәа. Илыласхызи атәым ԥҳәыс, ахызаҵә
згәыҵашәаша сара!» – абас игәы дҭацәажәауеит Котик, алада дыԥшыцԥхьаӡа илԥсаауеит дак. Ихы дҩахар, инықәкны
ихырсашашәа, аҭӡамц иавакны икуп, есааира дхьшьшьуеит...
Котик аӷьеҩҳәа аԥенџьырқәа ааимиԥаан, дыԥаны адашьма
длықәԥалт. Гьаргь дшәан ашырҳәа дҩаҵҟьеит, иикыз ичқьыԥ
наимпыҵшәан, ахьеҩҳәа ачанах инаншәалт. Инга дахьтәаз
дхаҳәха, ԥштәык лхамкәа, дцәышшӡа даанхеит... Васка иҟалаз
ахы иархәаны астол инықәԥалан, ах пату ақәҵаны акрыфара
напы анаркит.
– Уарбан уара? – аарла иҿы ҩеихихын, дҵааит Гьаргь.
– Ухаҵами, абааԥсы, сыԥсы еиқәырха, гәаҟрак азы суднагалеит, – ҭынч дналагоит Котик.
– Иарбану , уалга иҳәа! – ухаҵами аниҳәа, иҽааирхаҵеит
Гьаргьгьы.
– Абра хыхь аԥшьбатәи аетаж аҟны ԥҳәыск слыҿцаауан,
сшыҟаз лхаҵа дааит, аԥенџьыр скылсны цәгьала сыԥсы згеит.
Аҭӡамц сахьынҳалан сахьнеиуаз абри уара ууада сақәшәан,
сҽыҩнасыжьт. Хаҵа дызнымиац ыҟам, сусасуп, ишуҭаху
усызныҟәа, – уажәраанӡа Инга илыкәыршаз, инапқәа еиҵҳәа
даагылеит Котик.
– Ҳа, ҳа, ҳа! – иҿы ахьынӡацоз еихҳәаны, имгәацәа ҵысҵысуа, игәарԥхаҵәҟьаны дыччеит Гьаргь. Нас, агәара-чараҳәа
аҟәардәқәа днарыха-аарыхауа, астол даахыҵын иара ишҟа
иҿынеихеит. Инга иҟало сыбла иасырбарым ҳәа, еимлагәа
илкыз
лыблақәа ааулышьҭын, лхы-лҿы лхаччауа лхацәа днарзыԥшит.
– Егьаурым, ҳа, ҳа, ҳа! – икьатеих ԥҵәаны дыччауеит Гьаргь,
– саргьы егьараан сақәшәахьан ус, – Инга лгәы нхазарҳәагьы
днахьаԥшит. – Уааи, арахь, уанхәа лыԥсы ҭамкәа дыҟам, – астол
ашҟа дааихеит Гьаргь.
Котик, иԥсы анига, стәом, сцоит ҳәа далаган, аха Гьаргьи Ингеи «рысас» ус дрышьҭуама! Гьаргь ахаангьы иԥҳәыс лхы-лҿы
иқәимбаацыз агәырӷьа анықәибаа, зынӡагьы даҿаапкит.
– Мап, узҭааз уара ишуҳәауа, ибзамыҟәу уаам, – иҳәан Гьаргь,
аҿеҩҳәа ашә ацаԥха наиркит. – Зыԥҳәыс ишакәым илыниаз
ахаҵа итәы цәгьоуп. Уаӷаимшхара, ларгьы уаргьы шәышьны
ахыԥҳәа шәнеиваижьыр ҟалоит. Умццакын, иааҭынчрахап,
сара
сҟны уахьынӡаҟоу, мгәарҭа уҟоушәа иԥхьаӡаны, угәы рҭынчны
уҟаз, – иҳәан Гьаргь, аҟәардә даахан Котик днаиртәеит.
Инга лгәырӷьара иамам ҵыхәаԥҵәара, уажәы Котик иаҳагьы
лгәы ҿикааит. Гьаргь ақдыжә еиԥш дрыбжьахеит акәымзар,
днаилаҵәа дцон.
– Уныҳәаз, – афырџьан аашьҭихт Гьаргь, – саҭамзааит, аха
иухьӡузеи ҳәагьы ҳаумазҵаацт, – иҳәан днаизԥшит.
– Ерныг-иԥа Кәабзач ҳәа исыԥхьауеит сара, – аҭак ныҟаиҵеит
Котик.
Инга аччара лызнымкылазт, лҿы лнапы наԥыралкит, аха Гьаргь
дышлыхәаԥшуаз ангәалҭа инхҵаны аҟырҟырҳәа дааччеит:
– Саҭамзааит, аха шаҟа ибзамыҟә жәлоузеи! – Инга,
иналарҩашьашәа, Котик есааира дизаагәахауан.
– Ишԥаҟаҳҵари, ҳабацәа аӡәы дарныгзаарын, ҳаргьы уи
жәлас иҳаххалеит. Иахьа еиԥш усҟангьы арныгцәа зны-зынла
ииуазар акәхарын, – дԥышәырччауа даацәажәеит Котик.
– Ажәлеи ахьӡи ракәым аус злоу, аус злоу урҭ рыла
ихьадырԥшуа ауаҩ иоуп, – иҳәеит Гьаргь, ихы-иҿы аҟәышра
аҭаны, ибжьы ларҟәшәа. – Уахьыҟазаалак уманшәалахааит! –
ифырџьан иҵегьгьы иҩаҳареикит Гьаргь.
– Уныҳәаз, – афырџьан аашьҭылхит Ингагьы, – ҳаҩны
уҩнанамгалар, зхы бзиа избауа ԥҳәыск леиԥш суацәҳауан, абас
ухы ахьымҩаԥугаз азы. Аха асас дӷазаргьы, дсасуп...
– Оо, афырԥҳәыс Инга, абри ҟәышроуп, – иҿаҵа иҿы ишҭаз
дааҟрым-ҿрымит Гьаргь.
– Инга енагь дҟәышуп, – лҳәан ларгьы, Котик иахь маӡала
длацәҟәысны, лфырџьан нҭалырпҟеит.
– Сара, – иҭаҷкәымқәа раҵәаны астол инықәкны, Котик ишҟа
иҽнарнаашәа, ацәажәара дналагеит Гьаргь, – исфауа схаҳауа,
сахьыҟазаалак сгәы ҭынчны сҟазҵаз, аа, абри иубо аԥҳәыс лоуп, –
Гьаргь ибла-гәыразқәа ихаччауа, иԥҳәыс дналзыԥшит. – Иаҭахызар,
хәба-фба шықәса ҳаибамбауа ҳаҟазааит,
сыҩныҟа сгәы ҭынчуп,
сахьыҟазаалак сҿа ӷәӷәоуп, аӡә сышьҭахь дгыланы, длацәҟәысны
дшысхымччауа здыру-еит... Уԥҳәыс лыгәра узымгауа аҩны
дыҩназар аҵкыс, акьыба чымазара ухьны уҵҟаҟаа уафауазар иаҳа
еиӷьуп, – Гьаргь, дышцәажәауаз, дҩагылан афырџьанқәа ирҭәит.
«Уԥҳәыс иузлылоу аҳа, ларгьы-уаргьы хыла шәеисааит, уаха
сыԥсҭазаара салшәхырц акгьы аасыгымхеит», – иԥсы илӡааны,
ишьапқәа ҵысҵысуа дахьтәаз ахәыцра даҿын Котик.
Инга лшьапқәа ԥшаауа астол аҵаҟа ихәыҵан.
«Еибганы уаҳа ахԥатәи аетаж ихамлаша сықдыжә, – лыԥсы
еиҟәыҷҷаауан уи, – закәытә ҵхузеи иаҳцәурӡыз, ҳашԥатәазаарыз
абыржәы, – ауатка иархәмаруаз лшьа есааира еилашуан, лԥышәқәа ҵысҵысуан, лшьапқәа ирыбжьарӷәӷәа илкын
Котик ишьапы.
– Иҭабуп исзыжәуз, – иҳәан Котик, ифырџьан аақәхны
днахыхәан инықәиргылт. Нас дцаразы дҩагылт.
– Ҳа, ҳа, ҳа! – иҿы ахьынӡацоз еихыхны дыччоит Гьаргь, –
ушәеит ҳәа сыҟоуп арԥыс. Умшәан Гьаргь иҩны уҟан, Гьаргь унаскьеигауеит, – иҳәан, иаргьы дицны дҩагылт.
Котик днаскьаганы Гьаргь данааи, иԥҳәыс дцәыҵаланы
диахьан. Уаха иҟаиҵаз ахаҵареи иижәыз афырџьанқәеи игәы
дырӷәӷәан, лаԥхьа днықәтәашәа длахәмаррац иҽыназикт. Аха
Инга, ала-гәамҵ еиԥш, лхаԥыцқәа хырџьаџьаны ианилырба,
деиҵаӷәӷәа иҽеилихын, лывараҿы инханы иҟаз аҭыԥ хәыҷы
иҽалагӡаны днышьҭалеит.
Аҵхыбжьон Гьаргь, дцәырҳазшәа, аҭҳарцәҳәа ииарҭа даалатәеит.
Иҩнапыкгьы рыла ихы еимгәарӷәӷәа икны акыраамҭа
дхәыцуа ииарҭа дылатәан. Нас имыркан-еиқәа ашькылқәа
ааишьклаҳауа ашә ааимԥааны адәахьы дцан, изҩназ рыҩны
ихы раҳаны даҵаԥшуа ахы-аҵыхәа зегьы еимданы, азаара
изаазшәа, дтәырҿаҿо амардуан даҿалт.
– Бҿыха, аԥхамшьа, бҿыха! – иԥҳәыс даалхаххын ишилшауаз
дхәааны, адыжә-адыжәҳәа лызқәа аҟьаҟьара ҩкыдиршааит.
Инга дцәырҳаны данҩаҵҟьа, алаапк зыцҳаз ажә еиԥш, иблақәа
цәыркшаԥаны, лыхәцә есааира иазааигәахауаз
инапқәа
қыџьқыџьуа дылхагылан Гьаргь.
– Иҳәа иазҭада ҳаҩны ԥшь-етажк, х-етажк роуп иамоу,
х-етажк, бара бҟны акәын дахьыҟаз, алаԥс, бысшьуеит, быхәцә
ҵкааны бысшьуеит! – ишәаны есааира акәакь акҿалара иаҿыз
Инга иҽыналхажьны лыхәцәа нҵикааит Гьаргь.
– Шәсыцхраа! – арҵәаа нхылҵеит Инга. Лцәа ашыра
даблызшәа, дшынахьысҵәҟьаз инхьышьшьит Гьаргь инапқәа. Ашырҳәагьы ишьҭахьҟа дааиҭаԥан, ихы неимлагәа иааникылт.
– Сеилагеит, саҭабымҵан, сеилагеит, сбыҳәауеит абааԥсы,
уаҳа уаҩ дсымаӡам! – Гьаргь агәызҳәа адашьмаҟны ишьамхқәа
наирст.
– Абзамыҟә! – лҳәеит зыԥсы ҭалаз Инга, лыблақәа рыцәгьаны
лхаҵа дихәаԥшуа.
Мазлоу дани хә-кьылак икапануан. Иҷапан ҟаԥшь хәхәаӡа
аӡырҟәанда данынӡаарҵа, зны арҵәааҳәа ибжьы ныхҵаны
дыҳәҳәеит, нас иԥышә хәыҷқәа неидырӷәӷәаланы, ираҵәаны
иикыз иҭаҷкәымқәа мҩаниҵан, аӡы нҭиҟьеит.
Алиаа дзауз рхы амыргәырӷьа ҭан. Асаби иан Миназ ԥҳәыс
еихиаа ԥшьагьаҭҳа дук, ахшара данлоу, сааҭкгьы аиарҭа
дыламхеит. Даабауеит ҳәа иааиз агәыла ҳәсақәа аџықә-џықәҳәа
дыччауа дырԥылан, ахшара дзауз дара ракәушәа,
игәыдкыла-ихыдкыла аҩныҟа илалгеит. Базала иҩнаҭа шылашаз иазҳәаз
еиқәырццак аҵықь-ҵықьҳәа игаз ахысбжьқәа роуп. Иҟалаз
ахҭыс ду аҳаҭыр азы, ҿааихак
ҟамҵакәа енагь иӷәыруаз Базала иӡлагара уи аҽны иҟәызгаӡа иааникылт. Нас днышьҭасын,
макәанк еиԥш иԥхьаӡаны, хә-ԥуҭк иреиҵамкәа ашыла зҭаз казен ааҵәа дук изқәа иаакыджьланы, ахы зықәшәаз ахра-мшә
еиԥш, дтәырҿаҿаны амарда даҿалт.
Базала, аԥхӡы наԥхьаҳәауа аҩны данааи, дыцәаны иԥхыӡ
иаламшәауаз ала иҭаацәа дрыниеит: ҩажәа шықәса раахыс
дзызԥшыз аҵеи «соушәыжь, митә ҟасҵауеит» иҳәашашәа,
иҭаҷкәымқәа раҵәаны аԥыр-ԥырҳәа имҩанҵауа, иан лшьапаҟны
дықәыршәын. Ангьы лхылҿ-ду лхылашаауа, лиарҭа
дықәтәаны лхаҵа диԥылт.
Базала аидара дшаҵаз иԥа дааихаххын, ашыла ихнаршлааз
иџьымшь жәпа дуқәа ҭарссы, акыраамҭа дихәаԥшуан. Иџых-џыхӡа еилагылаз иԥаҵа шьаҭақәа инарывакәараҵа-аарывакәараҵауа,
иӡамҩа иаҿаланы ихәда иавеибаҳәа инеиуан
аԥхӡы.
«Хмыҷ, Мшәыгә, Рашьыҭ, Беслан, Баҭаҟәа, – ахьӡқәа еилырхуа дгәырӷьаҵәа ахәыцра даҿын уи. – Мап, урҭ зегьы
ианраамҭаз ифырхацәан аха иԥсхьеит, аԥсра ҳҟәыблаауп
ҳара. Иҿыцу, агәамч змоу ахьӡ, – ихшыҩ еилаирҩынтуан,
дазҵаауан игәы, – Мазлоу? – аҳаҷаҳәа иааигәалашәеит абри
ахьӡ, – уи хьыӡ бзиоуп. Омазлоуны дҟалааит ҳара ҳҵеи!»
– Бара, – иҳәан, ашырҳәа даахьаҳәт Базала иԥҳәыс лахь, –
абри Мазлоу ихьӡзааит, – ихы-иҿы ихаччауа дналзыԥшит.
– Ибзиоуп! – лҳәеит Миназ, лыбжьы мырдуцәакәа
дгәыкыҵәыкуа.
Алакә аҟны ишырҳәало еиԥш, Мазлоу мшызҳа изҳауан. Азныказ уи ашәшьыраҟны арҵәыра илиааз арасамахә еиԥш,
дхыцәӡа, дҟато иҿыҩеихеит. Иаби иареи ааидгылар, рхы
аҵәаҟьа нықәушьратәы аҟынӡа анизҳа, «уажәшьҭа иазхоуп»,
иҳәауазшәа, иҽааникылан, аҭәра далагеит.
Базала иҩнаҭа анылаша инаркны уахык иадамхаргьы дзышьцылаз аӡлагара абжьы хаа игәы иқәыҩуа ацәа иҽеимҭеит.
Амра
аӡы ишылӡаагылалак, иӡлагара ашә наркны дҳақь-ԥсықьуа
амарда даҿалауан. Анкьатәи Миназ дубар дудыруазма!
Аҵәы
иахаҵаны амца иҽҳәаку акәты еиԥш, иахьа хәлаанӡа аҵәиҵәира,
аикәшара даҿын. Илыгхеит, дпахеит, лоура иацлеит, аха ижьыдахаз лхы-лҿы ианагь илхылашауан,
ԥаса аиҳа иҟәазхаз лыблақәа
агәырӷьа рхын.
«Дҳааӡап ҳаҷкәынзаҵә аӡә ихшара дшимааӡац!» – абарҭ
ажәақәа анбан дула иҭарҿҿа рҩыџьагьы ргәы ианын.
Драаӡауан рыҷкәын абымба дылаҳәаны, аҵысхшы иҿархәхәауа.
Иаргьы, илацәа анаахитыз аахысижьҭеи, х-уск ракәын
дызҿӡаз: акрыфара, ацәара, ақәԥара. Мазлоу иахьа хәлаанӡа ихы
шьҭацаланы, ибӷа ҭарсҳаԥны дықәԥауан. Дақәԥауан
ихырааӡалаз
рыцә Буиан. Буиан атәыҩақәа быҟә-быҟәӡа ианаалҵуаз, Мазлоу
имахәҿа ажьышәқәа рҽыдраҵәауа
иалагеит. Буиан ах-гдыџь
шьҭацаланы, аԥынҵа афақь кылҟьауа, ацәа аҽҭарпаӷә акшара
аҽаназнакуаз, «шәаҟәыҵ, мамзар шәынсырҵәауеит», ҳәа имч
дақәгәыӷны иҭаацәа дрықәмақарратәы дҟалахьан Мазлоу.
Мазлоуи Буиани, еидшыланы ишеиқәԥауаз, еицрызҳаит.
Буиан аԥса еиԥш, атәыҩақәа цҳафыруа инахагылт. Мазлоу
ижәҩахырқәа ҟьаҟьаӡа, ирыҭәа напқәа рыла инҭарсны иааникылаз, иара ианигәамԥха, инҭаԥҟаны иаамумхуазар, иузамымхуа иӷәӷәахеит.
Буиан ахәда шәпаха-цыԥхьаӡа есааира аҽарчуан, ажәзхь
ахьызшәа, аблақәа цәырқшаԥаны ирзыҭрысуан зегьы. Изхааӡалоу
даныҟам, ицәгәыршуан. Нас иаақәҵәиааны, азаара
азаазшәа, агага иазыҭрысуан, ашьапқәа ыҵарбаӷьа атәыҩа
ҿыԥсақәа наланаршьшьуан анышә. Буиан атәыҩақәа реиҳа иҵарын
Мазлоу ибз. Уи, ицә агага ишазыҭрысуаз еиԥш, дырзыҭрысуан
акәтаӷьцәа дылкәкәааны дзааӡаз иҭаацәа.Ибз аҭыԥқәа
шәыта-шәытаӡа есааира рыгәқәа ирнылауан: «Шәаҟәыҵ,
мамзар абри
снапаҿы шәыԥсра ҟалоит!» – Буиан атәыҩақәа амса зҵарҵаз инап
ҟьаҟьа дуқәа ааиртуеит, иаиркуеит.
Аӡә иҿаԥхьа зхы лазырҟәрацы зҭахымыз адауаԥшь Базалеи уи иԥҳәыс гәыраз Минази, рыҷкәын дшеилашәаз анырбалак, аҭшәара икҿарцалаз ажьақәа реиԥш, иҟәиҭ-ҟәиҭӡа
иааидтәаланы, ахарара рхы иадҵауа, рыблақәа ҟәысҟәысуа
изԥшуеит.
Ҳаԥхьаҟа иҟалаша ҳаздыруам, аха Мазлоу макьаназ инапыҵәҟьа
мҩанимҵацт. Уеизгьы иҭаацәа еиларӡыӡан имоуп.
Зны-зынлагьы изыхирҟьаз узымдырӡо: «шәымш аабзиахааит, ишышәҭаху шәынха, сара схы ахьынахауа снылаҩр сцоит»,
ҳәа иаб изааихәаз ичамадан ҟаԥшь аашьҭхны дындәылҟьан
иҿынеихауеит. «Сара сныжьны усшьҭуам!» – аҳәашашәа ашақә
иасны, ахы аԥырԥырҳәа иҟьауа иааидгылоит Буиан. Буиан
иаҭахуп ақәԥара, Мазлоу ахаангьы уи мап ацәимкыцт, нас аҳаиуан
аҿаԥхьа ихы шԥалаирҟәуеи! Еизыҭрысуеит, евагьыжьуеит, нас иааидххыланы махцәы-махцәы еибакуеит. Ргәы ҭӡыӡаауеит иани
иаби, еивагьежьуеит, ицхраар рҭахуп, «Наҟ шәца!» ишилшауа
дыҳәҳәауеит. Сааҭк, ҩ-сааҭк, еидшылт,
еибарԥсуеит, рыблақәа
амца хылан, ҩаршәа аԥхӡы рылҩр икаҭәоит. Буиан шьҭҟьаны
ганха икаҳауеит, аха уи алаӡам... Агәышҵа ҟәашӡа ажәҩан ахь
ирханы, атәыҩақәа налаиршьшьуеит анышә. Нас агәы ишьапы
нықәыргыланы, иӡара нҭарс икны, ихы шьҭкәыцә ашьха ԥагьақәа
дырзыԥшуеит. Игәаара ихашҭуеит. Ичамадан ларгауеит аҩныҟа,
ахьымӡӷ згаз Буиангьы ахы ақәыжьны аборахь ицоит.
Абас дҭыгга изҳауан Мазлоу, Буиан ианалымша, зықәха
аҽкажьны аԥшьшьапыкгьы шьҭнахт. Нас аиааира згаз Мазлоу, агәашә дынҭыҵын, агәарбжьара дыбжьаланы иақәԥашаз
рыԥшаара далагеит. Аха Мазлоу адгьыл аҟынӡа длазгашаз
рҳаблаҿы аӡәы дҟамлеит, уи иара зынӡа дарԥагьеит, дарчит.
Деиҳабыз, деиҵбыз, иааидсылалак зегьы идыҟьҟьаны зықәха
ицон. «Ҳаи зыԥсынҵры духаша, уама злоу иакәны дышԥагылеи»,
– рҳәауан азнык азы дызбауаз. «Наҟ шәшиҟәаҵра, ари дуаҩума,
алым аҽадахы зхагылоу дахьгылоу жәымбаӡои!» – рҳәахуан уи
ибзианы дыздыруаз даҽа џьоукых.
Аха «Мазлоу уама злоу уаҩуп» ҳәа иӡбахә араион аҟынӡа
инаӡазаап. Ҽнак зны уахьынтә шәҟәык кылхх изааит. Уи абас
анын: «Иҳаҳаит Ҭасраҟәа ақыҭан, дгьыл аҿы иларымгац адауаԥшь
дшынхауа. Аҳәара уаҳҭауеит имҩаԥысраны иҟоу араион аҿтәи
ақәԥаҩцәа реицлабра уҽалаурхәырц. Ақәԥара
иалагоит уаҵәы,
асааҭ жәаба рзы, ашьыжь. Адрес: Ақәԥацәа рулица №10».
Мазлоу, абри ашәҟәы-бӷьыц ианыз анбанқәа еицҵауа, ииулак џьабаала даԥхьеит. Игәы ҭыԥаны ицон, идақәа илхәааны
акы иакәдыршауазшәа иххахеит. Нас иблақәа ихаччауа
ихы
ҩышьҭихын, аԥсабара днықәԥш-аақәԥшит. Иааикәыршаны
зегьы еишьылӡа акәын ишибауаз, есааира илаҟәуан ашьхақәа,
дышьҭыҵуан иара. Иҭахын абыржәы абарҭ ашьха цаӷьцаӷьқәа
ракәзаргьы, днаргәыдззаланы драқәԥар,
ахәыҷқәа рқьалеиԥш,
инеилархәаша игар, аха иабаҟоу
ашьхақәа ицәыхароуп. Аа,
абар иблақәа рцәа иҭарҳәы, аҽырхианы иахьгылоу Буиан. Аха
узмаҭәада...
Адырҩаҽны шьыжьымҭан Мазлоу иаби иани амашьына
дарҭарц аусҳәарҭашҟа дкылыргеит. Иаб ачамадан ҟаԥшь даҵан,
иан деиџьыԥ-еиџьыԥуа лыҷкәын ишьҭахь дгыланы днеиуан. Дныҳәа-ныԥхьа имҩа данықәырҵа ашьҭахь, Базала
аӡлагарашҟа дцеит, Миназ лкасы амҳацә ала лылаӷырӡқәа
рыцқьауа аҩныҟа дхынҳәит.
Амашьына ҭагәҭас-цыԥхьаӡа Мазлоу ихагылаз аҭакәажә
дыхбкьны ишьамхы днықәҳауан.
– Уҩагыланы днауртәар, уҷкәынами, абаак, – иҳәеит иззымчҳаз
аҭаҳмада. Мазлоу уи ииҳәаз ақәҿимҭит, аха ибла ашкәакәарақәа
цәырганы днаизԥшит.
– Шәшаҟәыҵра, шәарамоу, Мазлоу макьаназ иҭаацәа
шихаҵгылац ихаҵгылоуп, – длацәҟәысшәа ҟаиҵан, аҵәы
налаиҵеит даҽаӡәых. Мазлоу уи ииҳәаз игәы ҟанаҵан, бзамыҟә
ԥышәрччарак ихаҿ ԥагьа инықәлеит. Аха иаразнак иԥсы аччаҳәа
инеилашын, ихәцә иҩыҵаҵәеит: «Абыржә снарылагьежьны,
акәҷарақәа реиԥш рыхқәа хыҵәҵәаны наҟ икасԥсап!» – игәы
ааҵкапит азныказы уи, аха инаихԥсаан, иҽааникылт.
Ус, амашьына, ақалақь иахьналагылаз, ҩнеихагыла дук
аҿаԥхьа иаагылт. Мазлоу ичамадан кны амашьына дааҭыҵын,
ивибаҳәа инеиуаз ауаа дырхыԥшны ақалақь далаԥшуа ԥыҭрак
дгылан.
– Арԥыс, арԥыс уаагылшь зны, – иҳәан Мазлоу, ивараҟны инеиуаз аҷкәын ижәҩа нҭарсны даақәирҵәиит. Уи афы дакызшәа,
зны иҽааиреиџьын, ибла ҭырхаха Мазлоу днеиҿаԥшит.
– Иаасаҳәшь уара Ақәԥаҩцәа рулица ахьыҟоу, – инаидиҵеит,
Мазлоу ижәҩа шикыц икны, есааира дидхалуа.
– Уи арахь акәӡам, акыр инахароуп, – аарла даацәажәеит
аҷкәын Мазлоу цәгьала импыҵихыз ижәҩа инапала ишьышьуа.
Мазлоу ибӷа аҿақҳәа иааԥҵәеит. «Ҳаи, баба даазгар, счамадан
наисмыркуази», – дназхәыцт уи. Аҷкәын данцагьы, ашьапеихыгара дацәаашьаны дыззаӡа акыраамҭа амҩа дангылан Мазлоу.
Ссирк игәалашәазшәа, ихы-иҿы нықәлашаан, иџьыба иааҭигаз
ақьаад ишьамхы инықәкны ихы ырнааны анбанқәа
дрыцклаԥшуа, ибз аганахь икылырҳәҳәа аҩра дналагеит.
Х-ҳәоук рҩра акыраамҭа дадхалеит, ицә еихиаа ду данақәԥауаз
аиҳа аԥхӡы илҵит: «Абри аҩра зхәыцыз абыржәы абра дыскындаз, аԥсман исырҳәарын», – абас дышхәыцуаз,
аа, ақьаад
ианиҵаз: «Абри ачамадан зтәу адунеи аҿы зегьы ириааиуа
Мазлоу-Уамазлоу ҳәа изышьҭоу соуп. Уи иакьысыз ибаҩқәа
еилаԥысҵәҵәауеит, нас абри аихатәы шьаҟа данҟьаны иԥсгьы
ааихысхуеит. Зхы зҭаху уакьымсын.
Мазлоу-Уамазлоу».
Мазлоу, ичамадан уа ааигәа игылаз ашьаҟа инаваргыланы,
иқьаад длақәыжьцәаны ахы инадирҷаблеит. Нас игәы рҭынчны
қәԥара дцеит.
Амра лаҟәӡаны, ақалақь ладахьала иаҿыкәыршаз ахәқәа
ирываланы аҽыҵәахра иаҿын, Мазлоу деиҵакы-еиҵакуа
архәара данаавшәауаз. «Ҳаи, иаргьы саргьы аԥсра ҳагандаз,
ажәлар рыгәҭаны ахьымӡӷ шԥасиргеи», – игәы амца ҭоуп,
иқьышә жәпақәа аҟырҿҟырҿҳәа дрыцҳауеит, иахьа Буиан еиԥш
игәышҵа аарҳәны зықәха агәабан тата днылазгәаз аҷкәын еиқәа
кьаҿ данигәалашәалак. «Егьаурым, – ашырҳәа игәы ааиԥсахуеит
Мазлоу, – аӡәы скаижьзар, жәаҩык сыԥсы иаҵасҵеит», –
агәгәаҳәа анапеинҟьабжьқәа иаҳауеит. «Брау, Мазлоу, Брау!«
– абарҭ ажәақәа дышьҭырхуеит, есааира иҽирчуеит. Ус ичамадан ахьиргылаз ашьаҟа даадгылеит, аха иубар иаашьҭых!
Мазлоу дныҵакка дцеит, иԥсы ҩеин ихәлымшәа иҩыҵагылт.
«Шәынсырҵәауеит!» – дыҩныхәааит уи. Нас днышьҭасын ичамадан аҭыԥаҿ икаршәыз ақьаад бӷьыц аашьҭихит. Уи абас
аҳәон: «Акыр иаԥсоу Мазлоу-Уамазлоу! Учамадан ҟаԥшь хәыҷы
аԥшәымадаха амҩа иангылазшәа ианызба, имгакәа сзавымсит. Уи згаз адунеи аҟны зегьы ираԥысуа, Ҭарашь-Арашь ҳәа
изышьҭоу соуп, усышьҭамлан, уҽумырааԥсан.
Ҭарашь-Арашь».
Арҵәаа, арҵәааҳәа иаахәыҵырҟьаны игаз аҳәҳәабжь Абаажә
аҳабла зегьы ааиланарӡыӡеит.
– Диида блааҭых, иаланҵәада?! – иҩеибарӷызыӷызит аҳәсақәа.
– Сишьт, ҳаи, аӡырҩыха ҳашәымҭауа, шәҿахы ԥжәааит,
шәарҭ, – ршьацәхыԥқәа ирықәгыланы, иӡыӷә-ӡыӷәӡа рлымҳақәа
нкыдырҵеит ахацәа.
Аҳәҳәабжь шгац игауан, есааира иааскьауан.
– Петре, Петре, о уара, Петре сымҳәеи, уалаԥсма ихәылаукааит,
– аҩы зҽаҭаны аҽнышьыбжьон ицәаз Петре, иԥҳәыс
ажәжәаҳәа днеихалеит.
– Ыы, – иҳәан Петре дааҟрым-ҿрымын, днаҳәны ашьҭалара
иҽыназикит.
– О уара, Мосераа шыҟоу аҳәҳәабжь гауеит, каамеҭк ҟамлакәа
иҟам, уҿыха, – лчамгәыр арахәыцқәа лырххауазшәа илымҳақәа
рҿарҵәира даҿын иԥҳәыс. Петре ибла ҭыҟаԥшьаақәа шҳазӡа
ииарҭа даалатәеит.
– Аҳәҳәабжь гауеит, аҳәҳәабжь, Мосераа шыҟоу, – илымҳақәа
есааира илырххауан...
Минуҭқәак рышьҭахь Петре иԥҳәыси иареи еишьҭаԥало Мосераа рашҭа инҭалеит.
Уаӷеимшхаран, ашҭаҟны иҟаз. Аҳәсақәа ҵәааҵәаауан, ахацәа
ӷзыӷызуан. Петре ибзыцәашьа Мосе иуапа дылаҳәаны,
араду ашәшьыраҿы деиҵхәаа ацәарҭаӷәы дықәын. Мосе аӷацәа
рацәаны иман, руа дызшьыз здырхуада. Иаха илахаз рыжә
снашьҭаԥшуеит ҳәа ашьыжь дахьынҭыҵыз, абас иҵагыланы
даакылыргеит. Дыршьит, аха дызшьыда, иара иҿы акы аҳәауа
дзыҟамлеит...
– Мосе, уанаџьалбеит, Мосе, узшьыда, узфада? Уҿы ааихырԥхьаны
ажәа заҵәык саҳәа, нас сара избап! – ишьамхқәа
рыҩбагьы нарс, ихы аԥсы иҿажьны, иҽишьуеит, иԥсы ааҭихуеит
Петре.
– Мосе, о Мосе, ажәа заҵәык, уаҳа сҭахым, Мосе, – ихьаа бааԥс
мчыла иҵәахырц иҭахушәа, зқьышә хыԥсаақәа еидрыӷәӷәала
иқәу Мосе ҭаха ииҭауам Петре. Инапқәа еиҵҳәа аԥсы игәы
дықәжьуп. Аԥсы дызҵәуарц иааиуа нырхагыланы рҩыџьагьы
алаӷырӡ ҟәанда рықәрыԥсауеит.
Аҵх агәҭахьы инеихьеит, ажәлар ашҭа иакуам. Агәакьацәаҵәҟьа
шҵәуаз игәыӷьны рҽааныркылт. Аха Петре аанкылашьа имам.
– Мосе, о Мосе, ус усышьҭуам, схы знысҟьауа дсумырбакәа
усшьҭуам, сгәы иҭашәаз ахы цәаҳәцаҳәа алсхып, нас ҳаиццауеит!
– адызҳәа игәы дахькыдсыло аулыр ҭацәы аиԥш
агәаҩ-агәаҩ ҭгауеит.
– Ҳаи унихьӡааит, аҽадҳәысажә, ажәлар рхы шԥаҭуҟьеи!
– ргәы ԥыжәжәауа изԥшуеит зегьы. Ашҭа аҵыхәахь длеин
дгьежьны адырҩагьх аԥсы дахьықәыз ашҟа иҿыҩеихеит Петре.
Згәы наӡаз арԥыск ажәлар даарылҵын, ашырҳәа Петре
днеиԥылан, илымҳа ихы надкыланы, ҿааиҭит: «Уара мцацәа,
Мосе дызшьыз деиқәных дааин абра араҵаҟа дгылоуп, «иҿы
еихеикааит, мамзар ибзыцәашьа дивасҵауеит ҳәа узааицҳаит,
уҽынкыл», – иҳәеит арԥыс. Петре иҿы ахьыҩеихихыз азныказ
еихыкка иаанхеит, ибла ҟәбарқәагьы рцәа иҩҭаҳәын, ашәаԥшь
ыҵыргазшәа ажьаӡа ҟаԥшь аарҿыкәшеит. Арԥыс ашырҳәа
днаидҟьеит. Ԥыҭрак дшанханы дгылан Петре.
– Мосе, о Мосе, зегь уара уоуп изхароу, Мосе, иуқәнагаҵәҟьаны
иухьит, Мосе, – Мосе ибзыцәашьа Петре дааҳәын агәашә шыҟаз
ихы рханы иҿылеихеит.
Ҭаибург автобус даалбаан, еицырхашьшьы аҽыкәабарҭа ашҟа
инеиуаз аԥсшьаҩцәа дрылагыланы иҿынеихеит.
Ажә иарбзазшәа ицырцыруа иқәҳәаны ихагылаз ишамыхьажьхы кәацәӡа зегьы иҩрылҳәҳәауан. Иԥаҵа еиқәаҵәа
азганк иабџьар-хаԥыц ала ихыҟаҟаауа, иматаз-матазӡа ивибаҳәа
инеиуаз аҳәсақәа ибла млашьқәа рышькларгьежьуа
дрыхәаԥшуан.
– Ееи, мадам, шаҟа бссирузеи акы багааит... ҳаи, зыԥсынҵры
духаша, уара ахәыҷы, уан сыԥсы налылашәкәа сышԥацеи,
–инцәыҵакшәа ажәақәа нарылаҵауа аплиаж агәашә
дынҭалеит.
Амра ахьышәахәақәа џьуџьууа изхылҵны иҩеиуаз амшын
аҟәара шьапыргыларҭа умоуа уаала иҭәын. Ҭаибург дааҭгылан
акыраамҭа илахь инапы адкыланы ауаа дрылаԥшуан.
Нас амра
зҽаҭаны еилаиаз днарылс-аарылсуа, ҿыцха ацәарҭаӷәы иқәианы
ашәҟәы иаԥхьауаз аԥҳәыс дналхагылеит.
«Дааижьҭеи рацәак ҵуам», – ааигәахәт Ҭаибург ашәаӡа еиԥш
ипашәӡа иҟаз лцәа-лжьы даннахәаԥш.
– Ҳаҭамзааит, аха абра шәывараҿы ҳиакор лаҳашьҭыр
ҟалауама? – дҵааит Ҭаибург длеиҳәҭҟәыҟәлан, – иҽыргызмалӡаны
длыхәаԥшуа. Аԥҳәыс лхы ҩышьҭылхын, лыбласаркьа цхаԥшҭәалақәа аамхны уи днаизыԥшит. Иаразнакгьы
ихааӡа ԥышәырччак налҿысит. Аҩада ихаршаланы иҟаз лыбла
ԥыџьқәа аалыртаԥтаԥын ҩынтәҟа илеиқәыжьны ашәҟәыԥхьара
деиҭаналагеит.
«Аҵәгәыр ибзианы иаҿасуеит, иҟалап Анцәа исиҭазар», –
игәы нҭгәырӷьааит Ҭаибург. Нас алеи-ԥси рыла иҽеилыхны,
дааигәаӡаны аԥҳәыс дналываиеит.
«Ҳаибамдырыр ҟалауам, аха цәыргашьас иасҭарызеи?»,
– дхәыцуан уи лаԥшыла лхаҟынтә-лшьапаҟынӡа деиԥхьышьшьаауа
дахьлзыԥшуаз.
Аԥҳәысгьы уажәшьҭа лывараҿы еисуаз арԥыс игәы ашьҭыбжь
акәын еиҳа илаҳауаз, лышәҟәы иаҳәауаз аҵкьыс. Уи иаартны
илкыз адаҟьа даԥхьауан, деиҭаԥхьауан, аха аԥшатлакә нҭасны
лхы иҭаз агазшәа, изаҟаразаалак акы аалзынхауамызт.
«Сышԥалагари? – дгәаҭеиуан Ҭаибурггьы, – иакәым акы
сҳәар аусқәа зегьы лыҵарбга изгауеит. Арахьгьы саамҭа кьаҿуп.
Исҳәап!» – еиҳагьы игәы ырццакны аисра иалагеит. Иҿы
ҩеихихуаны, аԥҭақәа иҩрывҵшәаз амза ашәахәақәа реиԥш
адырҩегьых аԥышәырчча аҽырҭбааны инылҿысын, лыбласаркьа аамхны, – «саргьы сузыԥшуп», – лҳәауазшәа иара ишҟа лҿы
рханы даақәтәеит аԥҳәыс.
– Иахьа амш цәгьалаҵәҟьа иссируп, – дналагеит Ҭаибург.
– Цәгьалаҵәҟьа! – аҭак ныҟалҵеит аԥҳәыс.
– Москвантә шәаазар акәхап?
– Мап, Ленинграднтә.
– Иаразнак издырт.
– Излажәдырзеи?
– Шәҟазшьала.
– Шаҟа шәуаҩы гызмалузеи! – лыбжьы ныхҵаны аҟырҟырҳәа
дыччан, дагьаазқәыршәшәеит аԥҳәыс.
«Иаҿасуеит!» – игәы нҭгәырӷьааит Ҭаибург. – Саҭамзааит, аха
ҳаибадыруаз, – инапгьы наирххеит.
– Генриетта, – лҳәан, баҩ лылаӡамшәа дхьати-ԥатиуа лнапы
ҟәымшәышә Ҭаибург инапы инанылҵеит.
Абас еибадырт амра ашәахәақәеи Амшын еиқәа ацәқәырԥақәеи
ирааӡаз Ҭаибурги аԥҳәыс ҟәымшәышә «гәыраз» Генриеттеи.
Уи ашьҭахь, Ҭаибурги Генриеттеи наџьнатә аахысгьы еибадыруазшәа
амшын иҭаланы рҽеицыркәабеит. Ҭаибург Генриетта
аӡсашьа «лирҵауан», лара лцәа ԥшқа арԥыс дазрыцҳатәны
зны-зынла инеихьырсуа игәы ҟалҵауан. Аамҭа
акыр цеит, аҩызцәа
ҿыццәа аӡыхь рылырсны, аԥслымӡ ашыра ргәыҵаҳәҳәа,
амра ицәиалт, нас ацәқәырԥақәа рҽыргәыдыжьлауа
аԥслымӡ
рымыӡәӡәаа, аҟәара иқәтәаны рыҽдырбеит.
Ус амра жәҩангәы
ихалан адгьыл ахь икашит. Аҟәара узанымгылауа еиҳагьы ианшы, иахыкәыршаз аҵиаақәа ирзымчҳазаап
рыԥштәы нырхаҳан,
рбыӷьқәа ааилаҳәит.
Абри аамҭазы Ҭаибурги Генриеттеи аԥсшьарҭа ҩны «Ҵабал»
аԥхьа ианнеи иааицрыҵит. Гентиетта крыфара дцеит. Ҭаибург
сааҭк ашьҭахь еиқәшәараны иахьыҟаз автобусқәа раанҿасырҭа
ашҟа иҿылеихеит.
«Дабазгари? – дхәыцуан Ҭаибург. – Иахьак аӡы ҳшеицҭаз
аҩны иаараҳар, нас мызкгьы аӷьалпал ҳаҩны иҩныӡаашам... амлагьы сакит, аха уажәы аҩны снеир сыҵәгәыр иаҿашәаз аԥсыӡ
нсымпыҵҵәрааны ицоит. Ҳаи, шаҟа дааӡоузеи акы дагааит,
ацгәы-ԥсыцәгьа ашәаӡа еиҩсраҳа узлеиҩсрым, – иаакәеицеиз
иблақәа даарыхгылеит Генриетта, лыгәчамқәа ҟьаҟьаӡа, лгәы
ԥшӡа ҵыс-ҵысуа. – Сара стәы ахәылак лгәы кыдҩааны, уи
лызуаҭәак иақәу акәац аҟара лықәым. Нас исхарагәышьоузеи
сара, аԥсҭазаара иара атәы агауеит». Уи абас дышхәыцуаз
аанҿасырҭаҟны днеин, афымца аихатәы шьаҟа иҽнадиҵан,
ишьап хәахәацә дуқәа еихыршьны, Генриетта лымҩа даԥшуа
даагылеит.
Генриетта лхәы лҟырҟы цқьа илыбаанӡа акрыфарҭа
дааҩнҟьан, дыҩны ахԥатәи аетаж ашҟа дхалеит. Рацәак ҵаанӡа
лымаҭәақәа иреиӷьыз лышәҵаны, адухь фҩы лыхҟьауа, дналбаан ашацаҳәа амҩа днықәлеит.
Уи илымҩатәны аԥошьҭаҟны дынкыдгылан лхаҵа илзааишьҭыз
ашәҟәы ҿылхит. Нас уа ааигәа иҟаз апарк дынҭашылан,
иаахлыртын абас аԥхьара дналагеит: «Сҳәыҳә-ԥшқа, быгәхьааганы схагахоит! Амҩа банықәлауаз ауха иҟәандаӡа сыхәда иныҵабыԥсаз
алаӷырӡ сарцәом, сартәауам... Амҽышаҽны
ҳ-Вовка иҟны сыҟан,
дыббар дыбдыруама, ицлеит, иӡамҩақәа аҵәахаҳа еиԥш иҟаԥшь-ҟаԥшьӡа иҟалеит. Асалам биҭауеит, бырӷәӷәангьы бгәыдикылауеит...
Аусураҟны омашәаҵәҟьа ишоуроуп, ҳуадақәа схы сызрҩнакуам.
Исыгхеит... Иаха ԥхыӡла бызбауан. Алаҳәа зҿаҟырша, мшәы
еиқәаҵәа
дук быԥхаҵа ибышьҭазшәа збеит... Генриетта спашәышә,
бхы хьчала, амарџьа. Амала, избац с-Генриетта бакәзар
егьаҩы
блакыҵ аҭарлашьцара иацәшәаны хыла абна иасп... ха, ха, ха, убра
сшәыдгылоушәа ауп ишызбауа урҭ быдҟьҟьаны ианцо.
Аԥара бҭахызар иаразнак адырра сыҭ, арахь ҳагәхьааганы
ибыгымхааит, спашәышә...
Бара б-Николаи».
Генриетта дцәыҵаччауа илкыз асалам шәҟәы аарҽны лԥараҭра
аџьыба ҷыда инҭалыџьгәан, Ҭаибург ишҟа лҿыналхеит.
Генриетта архәара данаавшәа, Ҭаибург иԥсы леиқәаҳан,
иҵаулангьы
даақәыԥсычҳаит, ианааидгыла иахьатәиала еи-бамбацызшәа
рнапқәагьы ааибадыркит.
«Иахьысҳәауа дымцар исыԥсыхәоузеи», – дхәыцуан Ҭаибург.
Илҟазшьоу лхы-лҿы ианихыр иҭахызшәа иблақәа ааихмырсыӷьӡакәа
дылҿаԥшуан. Ларгьы лхы раҳаны лԥышәқәа
ҵысҵысуа, ацалаҟьа иқәԥалар зҭаху арбаӷь-ҷышь еиԥш Ҭаибург
диҵаԥшуа дгылан.
– Нас ҳхы абахоу? – дҵааит Генриетта.
– Ахьтәы ҟәара ашҟа, ижәымбацт ҳәа сыҟоуп уи?!
– Мап.
– Џьанаҭ! Уи зымбац мгәаҭа дыҟоуп, – заанаҵы иалиххьаз
аҭыԥ арҽхәара дналагеит Ҭаибург.
Сааҭбжак ашьҭахь Ҭаибург «Ахьтәы ҟәара», ҳәа ахьыӡ ҿыц
зиҭаз «Аҩсҭаа иԥсшьарҭа» аҟны инеины иҟан аҩыџьагьы.
Сыздыруам уи аҭыԥ «Аҩсҭаа иԥсшьарҭа» ҳәа захьӡыртәыз
ианахьӡыртәыз, насгьы иахьӡызтәыз. Уи акәым аус злоу, амала
«Аҩсҭаа иԥсшьарҭа» иахьа цәгьалаҵәҟьа иԥшӡоуп. Аԥса иаҵәа
зкыдышьшьыла илашьҭу ахәы акалҭ амшын ахьнадсылаҵәҟьоз,
аҽеимаа еиԥш иҭыфааӡа иҟанаҵеит. Уи шеисуа ианкарахалак,
ахы нықәҵаны абраҟа аԥсы ашьауеит. Убрахь ԥсшьара инеиуеит Ҭаибурги Генриеттеи реиԥш зыԥсы «еиҿҳәароу» џьоукы. Урҭ
араҟа иҭынчуп, еидырҵаз рыгәқәа акны еисуеит, зегьы ззеиԥшу
аԥсабара иахьчауеит рразҟы, иахьнагӡауеит ргәахәтәы.
– Шаҟа игәыҿкаагоузеи, шаҟа иблахкыгоузеи! – иџьалшьауеит
Генриетта.
«Сара стәы иакит!» – игәы иҵԥраауеит Ҭаибург. Зыжәҩа инапы
аҵху аԥҳәыс есааира длылаҵәауеит, ихы ларханы дыкнаҳаушәа
иԥсы зегьы еизаны ихәцәа иҵачит, иҵысҵысуеит
инапқәа.
Аха Генриетта арҭ «гәалҭауа» дыҟоума, уажәы-уажәы алаӷырӡ
аархыжжылап уҳәаратәы ижьаржьалеиуа иҟалаз лыблақәа
шаҟьшаҟьо «Аҩсҭаа иԥсшьарҭа» еимырдауеит.
Ус, рҩыџьагьы еибакы-еибашьҭуа иналбаан, иныҽԥынгылеит
аиаҵәара зыҽхәыҵак иҭынчӡа иҭатәаз амшын. Генриетта
Ҭаибург днаимпыҵҵәрааны, леимаақәа лышьхыршәшәа,
шьымхахьы аӡы дналагылт. «Оҳ шаҟа ибзиоузеи!» – лыбжьы ҭганы
аҟырҟырҳәа дыччан, аӡыкәт еиԥш адаԥ-адаԥҳәа лнапқәа лган
инанылҟьеит. Ҭаибург ажәжәаҳәа аҽеилыхра даҿын.
Минуҭқәак рышьҭахь Ҭаибурги Генриеттеи ацаҟьа дуқәа рыбжьара ихәхәа-хәхәаӡа еиваианы рыхҭысқәа еибырҳәауан.
– Сара сшыхәҷыз исцәыӡит сразҟы, – лылахь еиқәыршьшьы
ацәажәара дналагеит Генриетта. Ҭаибурггьы дааскьан
дааигәаӡаны дналываиеит. – Жәаф шықәса ракәын исхыҵуаз
усҟан. Аус ахьызуаз агоспиталь аҟны дааганы дышьҭарҵеит
Николаи. Уаҟа ҳаибадырт. Уажәы сшыҟоу сыҟамызт усҟан...
Дысҿынҵәаауа бзиа сибеит. Саргьы схәыҷымзи, абзиабара
ашоура сынҭанаршәт. Дангыла ҳаибагеит. – Генриетта ԥыҭк
лҽаанкыланы дынкахәыцт, – жәамш ааҵуаны адырҩегьых афронт ахь дцеит сара с-Николаи, – ахәхәаҳәа даақәыԥсычҳаит
уи.
– Нас уаҳа дыхнымҳәӡеи? – даалҟьаны дҵааит, аҵыхәтәантәи
ажәақәа аарла злымҳа инҭасыз Ҭаибург.
– Мап! Николаи дԥырҩын, уаҳа ибаҩҷацгьы ҳамбеит...
– Рыцҳа... – иҳәеит ибжьы ныҵакшәа Ҭаибург. Генриетта лажәа налыгӡауан, аха урҭ Ҭаибург илымҳа иавшәшәаны
аҳауа иазцауан. «Аус напы алактәуп», – игәы иҵасуан Ҭаибург.
«Аамҭа цеит, аҩныҟа исзыԥшуп», – даҽа хәыцракгьы хьухьууа
иаацәырҵуан игәаҿы. Ҭаибург иблақәа ааихмырсыӷьӡакәа Генриетта дылҿаԥшуан. Аха уи илҳәауаз дшазымӡырҩуаз ангәалҭа,
лхаҭагьы лгәы ахшәан, лҽаанкыланы Ҭаибург днеизыԥшит.
– Уара? – дҵааит Генриетта.
– Сара зхы иақәиҭны аҳауа иалоу ԥсаатәуп, – иҳәан,
иналарҩашьашәа инапы наироун лызқәа инықәҵаны, дааигәыҵаиҳәҳәеит.
Генриетта днакәымпылшәа ҟалҵан, лгәы ҩарханы
днышьҭалт.
– Нас ус уабанӡаҟазаауеи? – деиҭаҵаахт Генриетта.
– Џьара аӡәы бзиа дызбаанӡа, – аҭак ныҟаиҵеит Ҭаибург
еиҳа ибжьы хәаҽны. Иԥаҵа џьаџьақәа лӡамҩа инахьысын,
лоуразоуроу днеилнашьааит, иԥсыԥгьы ҟәандаӡа лыхәда иныҵашәшәеит...
Уи ашьҭахь Генриетта, аҵыҭәа тата зықәшьшьы аӡы иҩалыҳәҳәауаз
ахаҳә дықәтәаны ԥыҭрак дыҽхырҵәуан. Нас Ҭаибург
лышьҭахьала ԥшьшьаала даалыдтәалан ажәа хаала лгәы
ҟаиҵеит, аминауаҭра шьҭеиҵеит, дибазар аахыс, ахаан даҽаӡәы
лҿы ихы иадимбалацыз ацәанырра шизцәырҵызгьы
леиҳәеит.
Урҭ рҭакс Генриетта хрыжь-хрыжь дқәыԥсычҳауа, зтәыҩақәа
ылзгауа аӷаацеиԥш Ҭаибург лхы игәыдылшьылауан.
«Аҩсҭаа иԥсшьарҭа» аладахьтәи ахәы илавалаз амра
ашәахәақәа Ҭаибурги Генриеттеи наскьа аԥсақәа рыҵаҟа
ашьацраҿы
иааныжьны, ԥшьшьала рҿыҩархеит. Ҭаибург ацара
иҭахуижьҭеи акрааҵуан, аха Генриетта лгәы нирхар ҳәа дшәаны
ҿиҭуамызт.
– Уажәшьҭа ҳцалар цәгьамызт, – иҳәеит Ҭаибург «Аҩсҭаа
иԥсшьарҭа» ашәшьыра шахыҵәаз ангәеиҭа. Генриетта уаҳа акгьы мҳәакәа деиси-еисиуа дҩагылан, рымаҭәақәа ахьышьҭаз
ашҟа лҿыналхеит. Ҭаибурггьы дналышьҭалеит.
Генриетта рҽахьеилырхаз аҭыԥ аҟны днеины акыраамҭа деимдауан, аха иршәырхыз рымаҭәақәа ахьыҟаз лымбеит. Нас,
аӡы назхьыршаны, уа ааигәа ахаҳә иавагыланы зымаҭәақәа
зырҩауаз Ҭаибург ишҟа лыбжьы лыргеит. Уигьы ашырҳәа
дааин аимдара далагеит. Аха иубар иаашьҭых, рҩыџьагьы
рымаҭәақәа, адгьыл илбаанадазшәа, инкаба
ицахьан. Ҭаибург
игәы нҭыԥсааит. Генриетта иҟалаз закәу лзымдырӡо уи
диҿаԥшуан. Нас Ҭаибург дхыԥхыԥуа аҟәара
даваланы ахы-аҵыхәа еимидеит. Генриетта амшын дӡааԥшылауа давалеит,
аха иубар иаашьҭых...
– Аӷьычцәа! – ибжьы ҭганы ҿааиҭит Ҭаибург.
– Аа, иабаҟоу?! – лнапқәа рхахаӡа лҽынеигәыдлыжьлеит.
– Бзырҟаауазеи, урҭ уажәыгьы ара иҟоума, ҳамаҭәақәа рыманы иахьца бымбаӡои! – Ҭаибург Генриетта дналыгәҭасын,
дыԥаны аԥаҩ дыҩхаԥалан, аԥсара дҩыҵалеит. Адыхҳәа даагылеит уи, Генриетта лӡара-рпага лмаҟа ҟьаҟьа ахькаршәыз данынахагыла, рҩыџьагьы агәра ргеит рымаҭәақәа шырӡаз.
Амра ҭашәеит. Алашьцара гәгәаӡа аԥсабара иақәлан, ҭыԥкгьы
аанмыжькәа зегьы инахатәеит. Иккаӡа еилганы иҟаз ажәҩан
ҵырҟьеит аеҵәа кәеицеиқәа. Амза ахабар ҳәа акгьы ыҟамызт.
Аԥсаатәқәа ҭынчхеит, аха нырцә аԥсарахьтә иааҩуан хрыжьхрыжь еиқәҿызҭуаз ашьапызаҵәқәа ҩба рыбжьы.
– Иҟаҳҵарызеи? – дҭаршәны дызмаз ахәыцра даалҵны
дҵааит Генриетта.
– Иалыздыраауеи иҟабҵараны иҟоу! – иԥсы шеибакуаз
удырратәы ихаԥыцқәа еихарӷәӷәа дналықәцәҟьеит Ҭаибург.
Генриетта деиҵақьуа аҵәуара дналагеит. Иахьа данҽхарҵәуаз
ибахӡа илыртаԥтаԥуаз лыбла аԥыџьқәа, уажәы аӡыршы
иҭыршьыз акәты ахәыцқәа реиԥш еидбаала иҟалахьан. Лӡамҩа
иаҿибаҳәа инеиуан алаӷырӡқәа. Дахьгәынқьуаз, иҭрыс-ҭрысуан
лыжәҩахыр ԥшӡақәа.
– Ыы, шәара аҳәса, ишәхымҟьо акы ыҟамҭгьы, аршра
шәылалааит! – ицәа ахьылкьысуаз изымычҳазт, наҟ иҵегь днаскьеит Ҭаибург.
«Ахьымӡӷ, ахаан исхымҵуа ахьымӡӷ... ишԥаҟасҵари, уажәшьҭа
аҩны неишьас исымоузеи?» – дхәыцуан Ҭаибург. Ибла иаахгылеит имҩа иаԥшны итәоу иԥҳәыс ҳалали, иахьа ашьыжь
дандәылҵуаз ахцәы змоу акьанџьа ааигарц идызҵаз
иԥҳа хымбыбыл хәҷи.
– Ари хьтәы ҟәарам, аха аџьнышцәа ирҭыԥуп, баша сужьеит!..
– мыткәмаҵас лҵәуара иалаҵаны агәрымра даҿын Генриетта.
– Шымцыз аныбдыр бмаандаз, бырҳәҳәауа аӡәгьы бааимгеит, – иажәа мкьыкьқәа дырмеигӡаӡакәа илгәыдиҵауан Ҭаибург.
Ус аҵх акыр цеит, ақалақь аҟны ауаа ԥхьатәазаргьы иԥхьатәеит
анигәахә, Ҭаибург ԥшьшьала дҩагылан аԥсара дыҵаланы
иҿыҩеихеит. Генриеттагьы дҩаҵҟьан, аԥшәма ԥҳәыс лчах еиԥш
дхысхысуа днаишьҭалеит.
– Ҳабацои? – днеихьӡан ижәҩа еимлагәа иаанылкылт Генриетта.
– Џьаҳаным! – амаҭ еиԥш ихьшәашәаӡа инеихьысыз лцәалжьы днеилнашьаан, наҟгьы дналыгәҭасит Ҭаибург. Аха лара
амыркџьы еиԥш уи дилаҳәны дылкын. Ус инапыршьшьуа
аԥсара иҩыҵшәан амҩаду инангылт. «Шәзымцеит!» – аӷьеҩҳәа
инарықәиргеит аӡәы ибжьы. Генриетта арҵәаа нхылҵан Ҭаибург
днаилаԥсит зынӡагьы. Иаргьы дшәаны ишьҭахьҟа деиҭаԥеит.
– Шәҽеилышәх шәласны! – рышьҭахьҵәҟьа игеит даҽа
бжьык.
– Шәласы, шәласы! – даҽаӡәых ибжьы ааигәаӡаны рывараҿыҵәҟьа
игеит.
– Ҳаилыхуп ҳара, – аарла иҿы ҩеихихит Ҭаибург.
– Ишәықәнагоуп! – ихәанчаӡа еиҭаагахт раԥхьатәи абжьы. Уи
иашьҭарххны ажәҩан ахьтә илеизшәа абық-чыкҳәа раԥхьаҵәҟьа
инкаҳаит ҩ-еилаҳәарак. Азнык азы инырхнаҟьаӡеит
ирзынхаз рыԥсы. Генриетта аларқача лыхьызшәа деиҵасуа дқыџьқыџьуан. Ҭаибург ԥштәык ҳәа ихамкәа дцәышӡа даанхеит...
Ақалақь ккаӡа иҭацәхьан Ҭаибург имаҭәақәа еиқәкыҷы
ишәҵаны, агәашә аартны ашҭа данынҭалоз. Иуадаҿы алашара
каҷҷа иаркын.
«Издыруаз бжьуп, сыԥсӡамзар Уасили Матыгәи роуп, – дхәыцуан
уи. – Ҭоуба сдырухьан, аха уахеиԥшҵәҟьа срымбжьацт...
Мап, иазхоуп уажәшьҭа...» – дыццакы-ццакуа изыԥшны итәаз
иԥҳәыси ихәыҷи рышҟа иҿынеихеит.
Кәасҭа дындәылҵын, дыццакы-ццакуа, аулица даныланы
иҿынеихеит. Амра мысҭхәаг шәара аиҳа аҽышьҭнамхыцызт,
аха ашәахәақәа уанаарԥыхьашәалак, ицаҳә-цаҳәо узқәа иналдырҟьауан.
– Шьыри, Кәасҭа, уашәа зшьаҿақәа неихҳәа-неихҳәауа адәы
иқәу ибаргәузеи, – рҳәауазшәа иаҳауан ихаҿы аԥша еихьнашьуаз абӷьыцқәа.
– Алакә аҟны ишырҳәало еиԥш ауп, сусқәа маншәалахо сшаауа, – игәы дҭацәажәон Кәасҭа. – Жәацоуп Иван Иван-иԥа снапы
рӷәӷәаны иаанкылауа аинститут салгара ансыдиныҳәалоз. Иахьа Мақьҭаҭ Кадыр-иԥагьы ашәаҟынӡа сааскьагауа, аусураҟны
ақәҿиарақәа сзеиӷьеишьеит. Ҳаи, шаҟа дуаҩы хааузеи уи...
Кәасҭа иахьа аиҳабыраҟны дыздызкылаз ауаҩы дааигәаӡаны,
деихаччо ибла даахгылеит: уаҩы аукы, аԥшькы, ижәҩахырқәа
ҟьаҟьаӡа. Сан лгәы еиԥшҵәҟьа иԥхан исиркыз инапқәа, саб ибла
хаақәа сгәаладыршәон иразӡа исыхәаԥшуаз уи иблақәа. Нас
угәы-уԥсы иҭаны аус зицумурызеи абас иҟоу ауаҩы...
... Сара сеиҳабы?! Уи дшыҟоу здырхуада...
Кәасҭа иарзаҳал аацәыриган днахәаԥшит: «...Арсен Банџьа-иԥа!..» Арсен – ақьиареи аиашареи злоу хьӡуп уҳәаратәа иҟоуп...
Ҳара ҳ-Арсен ус акәын дшыҟаз. Банџьа?! Уигьы цәгьарак зҵоу
хьӡым... Ҳаи, аф рылахь зауша, саргьы сҟәыдырԥаҩхеит убауоу. Ахьӡ хьарԥшгоуп, ауаҩра уаҩроуп. Сеиҳаб џьара дцаанӡа,
сихьӡапшь, – иҳәан, иҵегьгьы иаарццакны иҿынеихеит. Ҩбаҟа
шьаҿа ныҟаиҵахьаны, атахҳәа днышьацәхыслан, дцәыҵахх-цәыҵаххуа иҿынеихеит Кәасҭа.
– Изакәызеи амҩа агәҭаҿы шьапҿаршә сзызуз, – иҳәан,
ашырҳәа даақәгьежьит. Амра ашәахәа хьҩежьқәа шьқьыруа изныз акаҭран мҩа ҭбаа ду аганаҿы ԥсатәы ҵәыгәыгәк хаҟәаҟәаӡа
аарла адгьыл иаалҳәҳәауан.
– Ара уабаанагеи, иҵабааша? – Кәасҭа наҟ магәшьхәала
днасны иҵахижәарц днахаххын, аха «иудыруеи, акы иазкны
иҵарҵазар!» – ааигәахәын, давсны ашыр-шырҳәа имҩа днанылеит.
Уи ашҭа еиужь ду агәҭа ааиҩҵәаны дназыдгылаз, аҩнеихагыла
ашырҳәа дныҩналеит. Зӡамҩа еиқәаҵәа дуқәа ҭырчаа
еиҿажьыз ашә ҳаракқәа ирылаҟаца икыдыз аҩырақәа
дрыԥхьауа, ԥшьшьала днеиуан. Ахьшь иԥханаҵаз ардәынақәа
рыбжьеиԥш, анахь-арахь ауадақәа ирыҩныҩны иаҳауан
амашьынақәа рҟыгәбжьы.
– Аа, абар сара сзышьҭоугьы ахьыҟоу, – ааигәахәт Кәасҭа,
иусҳәарҭа ҿыц ашә даннылагыла. Игәы нҭыԥсаан, гәырӷьарак
ԥшьшьала аҽыртлауа ицәа-ижьы зегьы неимнадеит. Ашә аартны дныҩнашылеит.
Кәасҭа Арсен Банџьа-иԥа санидикылауа ҳәа, дыԥшын акыраамҭа.
Амашинистка-маӡаныҟәгаҩ Паша аҵларкәыкә еиԥш
лҽырхәаны амашьынка даҿатәан.
Уи, ахҭҟьареиԥш, еиқәырццак апҟҟаҳәа днаҿасны, лыбласаркьақәа
дырцәыҵыԥшуа, лыбла гәыразқәа хааӡа русуҩ ҿыц ишҟа
иналырԥшит. Ус аиҳабы икабинет ахьтә аккаҳәа аҵәҵәабжьы геит.
Аԥҳәыс бырг Паша дҩагылан, ашә днадххылоны, ашә ааимҟьан,
хаҵаки ԥҳәыски агәырӷьа иакны иаго, еиваԥало иаадәылҵит. Ахаҵа
кьаҿ палтыҟсак, иоурагьы
иҭбаарагьы рацәак еиҩыргоз егьыҟамызт,
ихәамц ахьанҭара еиҵанацалазшәа акәын ишыҟаз иҵагылаз
икәата-шьап ԥаҟьақәа. Гыларыла аԥҳәыс илыцыз ахаҵа иаҵкыс лара
деиҳан, аха абаакы, лхы пазӡа, лыблақәа лҭынхаха акәын дшыҟаз.
Рҩыџьагьы дара рыда ԥсы зхоу аӡәгьы адунеи дықәымшәа
рхы бауа, индәылҵын, ицәыҵаччауа абарҵа ибжьаланы
рҿынархеит.
– Сузыӡырҩуеит аҩыза! – иҳәеит акабинет ҭбаа ду ахаҩаӡара
дтәоу дгылоу узымдырӡо, ишаҟь-шаҟьауа ақьаадқәа
реидкылара иаҿыз, Кәасҭа ашә дшынхыҵҵәҟьаз.
– Мшыбзиақәа! – иҳәеит Кәасҭа днахырхәан, аха аҭак
имаҳаит.
«Уигьы сыԥхасҭақәа иреиуоуп», – ааигәахәт Кәасҭа. Нас,
иџьыба дынҭаԥшын, иааҭигаз ақьаад ааиҵыхны ԥшьшьала
аиҳабы иаԥхьа инықәиҵеит. Уи Кәасҭа иарзаҳал аақәихын,
дахәамԥшӡакәа астол ахахьшәа инықәыршәны аҟыгәҳәа ирбага лақәиҵеит. Нас, абас дҩаны дҟазҵаз игәы мыжда иамузар акәхап, надаада иақәҩыз аҩыра анҵәамҭахьшәа иблақәа
цәыҵырԥшны днаԥшит. Иҵару акы наилакшазшәа, дааҭрысын,
ашырҳәа ақьаад аақәиԥааит. Зымҩа иқәыз ибласаркьақәа
иԥынҵа жьыда ахәдыра инаҿаркьакьаны арзаҳал иақәҩыз
аттаҳәа илаԥш нахигеит.
Илаԥш ааҟәиган, Кәасҭагьы ҩырак инны инихыр иҭахызшәа,
ихаҟынтә-ишьапаҟынӡа лаԥшыла дааимидеит.
– Аа, бзиара убааит, бзиара, утәа, узгылоузеи! – даацәажәеит
аиҳабы, ԥышәырччашәагьы акы гагаӡа ихы-иҿы инаҿыст. – Шәкы
ҳхы рылоуп, аԥсшәа аҳәахагьы ҳауандаз, – иҳәан, ашш-аанда икылахаз амҟәыба еиԥш, еидҟьаҟьала ихагылаз ихы инапы нықәшьны,
еиларҳәны иқәԥсаз ихахәыц заҵәмаҵәқәа рҽеиуа днатәеит.
«Агараҵашьа ззымдыруаз анык димазаарын, ихы дамаҟьаӡа
длааӡеит», – ааигәахәт Кәасҭа, илаԥш ааихмырсыӷьӡакәа
аиҳаб
ихы дахәаԥшуа.
«Изакәытә хәыцра маџьанақәоузеи иахьа сахьцалакь
исышьҭоу, уи аума уажәы изызхәыцтәыз,» – Кәасҭа ихы гәыбӷан
аҭауа аҟәардә тата даахан, ԥшьшьала азбжак иҽаақәикт.
Аиҳабы, Кәасҭа иарзаҳал илаԥш анахига ашьҭахь, даҽа
ҩынтәҟа-хынтәҟа иацыз аҩыра даԥхьеит, ибласаркьақәа амихын, астол анаӡара иганы иқәиҵеит, уахьынтә иаԥхьаҟа даахеит, нас акы игәалашәазшәа ашырҳәа ибла инеиҭан, карандашь
иаҵәа шәпа дук аацәырганы, иԥышә хԥсаақәа ирыдыргьежьло
деиҭаԥхьеит, иаарҳәны дахәаԥшт.
– Ааи, Мақьҭаҭ Кадыр-иԥа, Мақьҭаҭ Кадыр-иԥа! – ибласаркьақәа
аамхны астол инықәиршәын, ихы рҵысуа даацәажәеит
аиҳабы.
«Ҳаи, мап сцәикра дыҟоуп, ҿаҵахәы змоуша!» – ааигәахәт
Кәасҭа.
– Дзакәытә уаҩузеи уҳәар иауазеи. Зегьы иара дрыхьӡауеит,
зегьы рҭыԥ иқәиҵауеит. Ааи, уи абас дааӡаны даҳзаазышьҭыз,
рхаҵкы ҳцароуп џьоукы, – иҵауламкәа даақәыԥсычҳан,
дцәыҵыԥшшәа Кәасҭа ишҟагьы днаԥшит, нас, ибласаркьақәа
еиҭах илакыҵа агәаҩара инҭарӷәӷәаны, арзаҳал егьи
аган аҟны карандашь иаҵәала абас наниҵеит: «Аҩ. П. И. Панченко!
Иаарласӡаны аҩ. К. Х. инспектор иаҳасабала аусурахь
дышҳадаҳкылаз ала ишәҟәқәа рхиа».
Анбан еиларша дуқәак рыла ақьаад инапы зегьы ахьыгӡаны
иланиҵан, «иаарласӡаны...» ҳәа иахьаныз аҵаҟа ашыҩшыҩҳәа дамеигӡаӡакәа ҩынтә илаҵшьны, истол амгәа инацәа
надирӷәӷәалт.
Паша Кәасҭа иарзаҳал анылга ашьҭахьгьы, Арсен Банџьа-иԥа
иблақәа ааихмырсыӷьӡакәа акыраамҭа Кәасҭа дихәаԥшуан.
– Еҳ, ҳҵеицәа, ҳҵеицәа, – ибӷа аҟәардә-тата инадиҵан, ихы
ааирҵысит аиҳабы.
– Шәара шәанызбауа, саҟара сыцлоит, иканӡахьоу абарҭ снапы мчыдақәа, алым амаха-шьаха аҟара амч рыланы, афрангь
еиԥш сгәы цҳафыруа иҟалауеит... Амала сшәыҵашьыцуеит,
дад, ҳаҷкәынцәа, сшәыҵашьыц... Аа, ҳамшьыцлааит
нас
ҳара, ашықәсқәа рыхьанҭара есааира изқәыӷәӷәо шәабацәа,
уԥшишь арахь, – иҳәан аиҳабы дҩагылан, ишьҭахь аԥенџьыр
иадыршәылаз аԥарда дааханы, иҟьаҟьаӡа иааиртит. Аԥенџьыр
ааиртындаз ҳәа иԥшны иадтәалазшәа, игәыҟаҵагаха ауада
ишьқьыруа иааҩналаз, аԥша иалҩны иуаҳауан аусура ашыкьбжьы.
Кәасҭагьы дҩагылан, дзықәтәаз аҟәардә ахы кны, дыԥшуа даагылеит. Рацәак набжьамкәа аулица нымҩахыҵ ашьҭыҵра иаҿын
адәы абжа зымпыҵазкуаз аҩнеихагыла ду. Зыстол иацклаԥшны
архиара иаҿу аԥшәма ԥҳәыс леиԥш акәын урҭ аихатәы жираф
дуқәа рыхәда ҭҳәа иқәгьежьаауа амаҵ шыруаз. «Рхаԥыц» ибжьакны иркәлаауа ихаргалоз аидара хьанҭақәа ԥшьшьала иааныжьны, еибарҿыжмыжуа еивасны рышьҭахьҟа ихынҳәуан.
– Абасоуп аԥсҭазаара ашьҭыҵра ишаҿу, – иҳәеит аиҳабы, нас
аԥарда лоуишьҭын, ԥшьшьала иҭыԥахь даахынҳәит.
– Ҳара ҳусгьы аргылаҩцәа рус аҵкьыс излахьысҳау егьыҟам...
– ԥыҭрак ашьҭахь аҭынчра ааилеигеит уи, – амала, иуадаҩуп,
афаст, иуадаҩ. Енагь арахәыц уқәгыланы уныҟәалозароуп. Уаазазар, ӷәӷәалаҵәҟьа укаҳауеит, убӷах ӷәӷәамзар, агыларагьы
уадаҩуп.
Арсен Банџьа-иԥа дцәыҵыԥшны Кәасҭа днаизԥшит. Кәасҭа,
Анцәа исахьа аҿаԥхьа дшьамхнышлауашәа, иҽеидԥсаланы, иблагәыраз ҭбаа дуқәа агәырӷьа рхыҳәҳәыла, иеиҳабы дизԥшуан.
– Ҳара ҳус раԥхьаӡа уаннадгыло, зыбжьара хыԥаны ауахьад ирылоу аҽ-ура иаҩызоуп. Ишудыруа еиԥш, уи зны
ҭшәарак ибжьацаланы иктәуп. Акразы аԥышәа змоу алымқәа
ҳамоуп, икагәа икны, иқыџьқыџьуа уаԥхьа иаадыргылап, аӷәра
узаҿарҵап, акәадыр узақәырҵап, уҽышькыл кны ахьшәҭҳәагьы
уҽыжәырҵап – усоуп ҳара хыԥхьаӡарала ҳмаҷзаргьы, ауаҩы
дшыҳааӡауа, нас знызаҵәык уи абӷаҟны уаннеи, уаӷәра
ырманшәаланы уҟамчы узымҩанҵар, иара уагауеит... – Ԥыҭрак
дхәыцуа Кәасҭа дизԥшуан аиҳабы.
– Аҟамчы анысҳәа, иудыруаз сыҷкәын, аҟамчы амҩанҵашьа
шакәу ҳара ҳусаҟны зегьы реиҳа уадаҩрас иҟоу. Ҳара зусура
ҳацклаԥшуа, зусура гәаҳҭауа ауаа рацәаҩуп. Иҟамлакәа, иҟалашт
урҭ рыҩнуҵҟа знапхы ҽеим џьоукгьы. Аха, ҳара урҭ аҳәаҭыхла
рыжәлара акәым ҳнапы иану... Иумдыруеи, акритика
бзиа алитература шааӡауа?! Убасҵәҟьа напы рыдкыланы иҳааӡароуп
ҳара зус хылаԥшцәас ҳамоу ауаа... Ауаҩы иԥхасҭатәра ладароуп, уи зегь реиҳа имариоу усуп, амала ауаҩы иааӡароуп
ҩадарас иҟоу...
– Ауаҩра мыжда, ауаҩра, – игәы дҭацәажәауан Кәсҭагьы.
Сара избахьоу, шамахамзар, зегьы уԥсы иузалымхша уаауп. Аха
иџьоушьаша, урҭ зегьы дара ртәала ауп ишыбзиоу. Иахьа ашьыжь
зҿы сыҟаз ажәамцхә имҳәаӡеит, аха, уаӷоу дыбзамыҟәхеит, уаҩы
ссирк шиакәу ззеилымкаауада. Ари?! Аригьы ҳәашьа зқәым аӡәы
иакәымкәа дыҟам... Еи баба, Кәасҭа, аразҟы уман, аразҟы! –
зҽыԥхьак ицәыҵатәаны ахаҷаҳәа ацәажәара иаҿыз Кәасҭа игәыҳалал уажәы-уажәы инҭгәырӷьаауан. Иблақәа ааихмырсыӷьӡакәа
дызхәаԥшуаз иеиҳабы, ихы ԥаса идамаҟьаӡа акәын ишибауаз,
уажәы игьежьыхәҵәаӡа, алаҳәахӡ еиԥш еиқәаҵәоу ахахәыжәпа
еиқәырҽы иқәушәа акәын дшахәаԥшуаз.
– Уус бзиаз, Кәасҭа Ҳаџьым-иԥа, уажәшьҭа ус ҳиԥхьалап, иузеилымкаауа акыр ҟалар, уԥхамшьан, уҳазҵаала, ҳара ари аус
аҿы иажәыз уаауп, – иҳәеит аиҳабы аҵыхәтәаны, Кәасҭа инапы
рыӷәӷәаны иаанкылауа.
– Аа, абри астол ауп уара утәы. Уи ԥаса абансшәа инаскьаганы игылан, аха абрахь иаахеит. Иахьуҭаху иргыл... Мап,
дара анааилак шәеицәажәаны ишәыргылар, иаҳа еиӷьхап...
Урҭ ахьы иаҩызоу уаауп, аха... – Паша, даҽак лҳәар шылҭахыз
удырратә, даалакҩакын, лхы ҩышьҭхны Кәасҭа днеиҿаԥшит.
Ллакыҵа агәаҩараҿы зхы ыҵызгауаз акҷыра хәасҭа хәыҷқәа
рҽааидырхалан, лыблақәа ҵыркшәа ԥыҭрак Кәасҭа диҵаԥшуа
дгылан. Нас ахы быжьшәаӡа астол иқәгылаз
амсатә чернилаҭра
еиқәаҵәа дынҭаԥшит. Аӡлагара-жәытә аиаҳәа еиԥш, иҭабаны
абб ҭыҩҩы иқәгылан.
– Уажәыҵәҟьа ачарнила узаазгап сара, – лҳәан Паша, дындәылҵны
дцеит. Кәасҭа ашә дахьаахыҵҵәҟьаз дааҭгылан,
лаԥшыла
акабинет зегьы ааимидеит. Акабинет ҭбаа ду амрагыларахьтәи
аԥенџьырқәа рзааигәара наҟ-ааҟ еиҿаԥшуа игылан ачоуҳа
иаҵәа згәы иҭаршәу астол ҿыцқәа ҩба.
«Арҭ аус сыцзураны иҟоу сҩызцәа ракәхап изтәу», –
дназхәыцит Кәасҭа.
Ус, аамҭа акыр цеит, Кәасҭа иҽыззикрыз изымдыруа, акабинет длеиҩеиуа дшыҩназ, ателефон абжьы геит.
– Сӡырҩуеит!.. Уажәыҵәҟьа!
Кәасҭа, реиҳабы икабинет аҟны даннеи, иимбацыз ҩыџьа
аҷкәынцәа илаԥш нарықәшәеит. Руаӡәы иҽраԥшәымаӡаны,
инапқәа еиҵҳәа адиван иҽкыдҵаны дтәан, егьи ԥаса Кәасҭа
дахьтәаз иҭыԥаҿыҵәҟьа дтәаны, иеиҳабы акы изеиҭеиҳәауан.
– Шәеибадыруаз, арҭ аус зцуураны уҟоу уҩызцәа роуп,
– аҷкәынцәа рышҟа инапы наирххеит аиҳабы, Кәасҭа ашә
дшаахыҵҵәҟьаз. Кәасҭа иҩнапыкгьы рыла урҭ рнапқәа
рыӷәӷәаны иааникылан, дразӡа днарылаԥш-аарылаԥшит. Аҭакс
иара ихәаԥшуан арацәа-ххыра иаҩызоу абла камкамқәа,
аӡыжь-иаҵәеиԥш уҽызнубаало абла ҵаулақәа. Урҭ зегьы
дырхыԥшылоит, урҭ зегьы ибауеит...
Аха агәқәа? Изеиԥшроузеи уажәы Кәасҭа иааикәыршаны
иеисуа агәқәа хԥа?! Еҳ, агәы, агәы, аблақәа реиԥш иаразнак
ауаҩы уибарҭаны уҟазар иамази!..
Аусура амш нҵәаанӡа, урҭ реиҳабы ишиҳәало еиԥш,
«иааинырслашәа еилацәажәарак» мҩаԥыргеит. Нас Кәасҭа
иҩызцәа ҿыцқәеи иареи еицәажәауа инылбаан, ақалақь иналалеит.
– Угәы иаанагои, Мкан, ҳҩыза ҿыц ихьӡала аҵәыцақәак
неидаҳқшалар, рымгәацәақәа кылжәжәа ицап угәахәоу? –
днаҵааит Кәасҭа ижәҩа знапы кылданы инеиуаз руаӡәы. Егьи
ажәакгьы мҳәакәа инапқәа рыҩбагьы шьҭыхны даагылеит.
Аҩызцәа акрыфарҭа иныҩналеит. Абуфеҭ иҵагылаз игәы
нҭыԥсааит, амацәыс еиԥш иаразнак зегьы блала еибадырт.
– Абла ҭыԥхаа аиуа шәкы-шәкы, – иҳәеит Кәасҭа ижәҩа знапы аҵданы инеиуаз абуфеҭ даннадгыла. Абуфеҭчик мгәылыҿ ду
арасамахә аҟара длақьҭеит, дышьқьырит.
Ҳаи, аф зысша уи, уаҩы идибалаша ҵыхәак имазар, шаҟа
ирҵәирыз, аха иҵыхәа ацымхәрас акәхап, иԥаҵа еиқәаҵәақәа,
ажьы иамадаӡамшәа, изыҵысҵысуаз.
– Ҳҩыза ҿыц иаԥхьаҟатәи иқәҿиарақәа рзы, – иҳәан
Мкан, афырџьан аақәихт. Аҷах-сахҳәа афырџьанқәа еинҟьеит,
урҭ рышьҭыбжь акрыфарҭа иҩныҵаанӡа, дара икка-ккаӡа
иҭарцәны инеивадыргылт. Кәасҭа ииҳәара иҿамшәо ԥыҭрак
дрыхәаԥшуан, нас, – иҭабуп, – иҳәан, ихы-иҿы ацәа ахыԥаны
ишцоз иааиҿеикит.
Уи ашьҭахь акырынтә афырџьанқәа еинҟьеит, акыр ажәа
ҟәанда еибырҳәеит аиҩызцәа. Неиҩымсрада зегьы рхы-рҿқәа
рхылашауан, зегьы рхақәцәанӡа аҽхәаԥхьыӡ иалагылан...
«Сшьапы ахьынеихызгалак, ассирқәа срықәшәауеит... аӡә
иаҵкьыс аӡә деиӷьуп... дара абарҭгьы шаҟа ауаҩра рылоузеи,
гәаартыла рцәажәашьа уҳәару, рчеиџьыка уҳәару... Аҩызцәа
ҿыцқәа! Мап, урҭ уажәшьҭа иҿыцым, иаразнак ҳаизааигәахт...»
– гәаныла ацәажәара даҿын Кәасҭа.
«Есымза хәышә мааҭ! Ԥара маҷызма нас уи, акы иалаҳәаӡамкәа
еиларҽы сџьыба ишԥаҭалоз, сишьит, сишьы, иаргьы
саргьы иааҳақәшәаны ҳаԥсындаз», – хәыцра шәкы деимаркуан
Мкан, иблақәа кыдхаланы Кәасҭа иџьыбахь дыԥшуа дахьгылаз.
– Мкан, ҳаузыӡырҩуеит, уфырџьан нкыл, уфырџьан, – ибжьы
наиқәиргеит иҩыза Бачо.
– Ыы... аа, инысымкылои, – аҭҳарцәҳәа даалҵт Мкан. –
Уныҳәазааит, сара уара ушызбауашәа, ажәлар сырбааит...
– Ус Анцәа уибааит! – ааигәахәт Бочо.
– Ҳаигымзааит, иҭабуп, – иҳәеит Кәасҭагьы.
– Сара ҩ-гәык сымам, иара убас ҩ-бзыкгьы... – иажәа
наигӡауан Мкан.
«...Ари даҽа мызкы-ҩымз рышьҭахь сҭыԥаҿ еиҳабыс дҟарҵоит,
нас ишԥа, адиплом имоуп, адиплом, иблыша адиплом, сара
уи сымаӡам, уажәшьҭа исоурангьы сыҟаӡам... Аа Бочо, иахьа нахыс абри аҷкәын хәмаа-жьымаа имаҵ ула. Уи деиҳабхауеит,
уара! Абри Мкан иеиԥш башак уакәхауеит... Иара уа ушынхогьы
удыруанда...»
– Бочо, ҳаузыӡырҩуеит, – ибжьы геит Мкан.
– Изжәуеит, изжәы, – аарла ихы дҩахан, иблақәа ааирхааит
Бочо. – Ҳҩыза ҿыц Кәасҭа уныҳәаз! Унапы злоукыз аус аҟны
ақәҿиарақәа умазааит, убри иаҵашьыцуа аӡәыр дыҟазар,
абри сфырџьан иахыҵра аҳа ихымҵааит, – Бочо ифырџьан
ааҭаирцәит.
Иаармарианы ҳәа ргәы ишҭаз, аиҩызцәа, инамханагалан, рқьафқәа ҟарҵеит. Нас ақалақь иалсны инеиуаз аӡымҩас
ахықәахь ицан, акыраамҭа иныҟәон. Асааҭ жәаба рзеиԥш,
аиԥырҵра рцәуадаҩны, аԥсшәа еибырҳәан, доусы рыҩныҟақәа
рахь ицеит.
Аацәылашауан, Кәасҭа ихы иҭачны иҟаз ахыхь бааԥс иархьанҭаз
илацәақәа аарла ианаахитуаз. Уи игәы ҩарханы
дышьҭан. Иблақәа кыдхаланы ԥыҭрак ихаҿы икнаҳаз алиустра дахәаԥшуан. Нас акәатакәатаҳәа здақәа еисуаз ихи
еилахынҳәуаз игәи ирзааиуа иалагеит ахәыцра хаақәа.
Ихьаақәа ихазыршҭыз агәалашәарақәа еилырхуа дышрылаз,
аамҭа акыр цеит. Зыҟны дыҟаз иаб иаҳәшьа Мадина илырхиахьаз ихәы днахатәан, днамҵклас-аамҵкласт, аха рацәак иифа
егьыҟам, нас дҩагылан, аамҭа акыр шыҟазгьы, дыццакы-ццакуа
иусурахь иҿынеихеит.
Кәасҭа иусҳәарҭаҟны данааи, аԥссаҩ лыда ԥсы зхаз аӡәгьы
дмааицызт. Аусура алагарагьы даҽа сааҭк аҟара агын.
– Иуҭахыдаз сыҷкәын? – днаҵааит, ааҵәа дук алаба иахарԥаны
ашыҩ-шыҩҳәа адашьма иқәшьуа игылаз аҭакәажә,
Кәасҭа икабинет ашә данаалагыла.
– Ҟаҳ, аӡәгьы, баша амала саахалан, – дԥышәырччауа ҿааиҭит
Кәасҭа.
– Даҽа сааҭк ашьҭахь уааир, зегьы рҭыԥқәа рҟны иҟалоит, –
лҳәан, аԥссаҩ лус дналагеит.
Арсен Банџьа-иԥа Кәасҭа иахьагьы даара дилабжьаны, иусурахь ддәықәиҵеит. Аиҳабы, Бочо инапы изланиҵаз ала
ҩымшҟа, хымшҟа Кәасҭа дицныҟәон. Нас, ихала аусура далагеит Кәасҭа. Уи иусура данналага инаркны, шамахамзар икабинет
аҟны дубаӡомызт. Шьыжьы инаркны хәлаанӡа инапы ианырҵаз
аус даашьҭымҵӡакәа дазныҟәауан. Аусура амш анҵәара сааҭк
аҟара шагу, дкара-уараха дааины, Арсен Банџьа-иԥа икабинет ашә аартны дыҩналон. Ԥыҭрак ашьҭахь иблақәа ихаччауа,
даатәаны уи аҽны ихҭысыз зегьы рзеиҭаиҳәауан, урҭ аныҟам,
икалам аашьҭхны аффаҳәа аҩра дналагон.
Иахьа ауалафахәы аиура иамшын. Бочо заанаҵы иуалафахәы
амихын, иҩыза иааира дазԥшны дыштәаз, уигьы ақәабшәыра
иҿатәаны ашә даахыҵит.
– Иугәыдҳалт ҳәа сыҟоуп?! – ҿааиҭит Бочо, ганха дыԥшуа.
– Зашәа иугәыдҳалаша! – Мкан ишәҟәҭра ыршәны астол
инықәижьын, аԥенџьыр днадгылеит.
– Макьана уабаҟоу!
– Уаҳа, исзуушеи, схы алада ирханы сџьыбақәа умыршәшәозар.
– Ҳаи, аԥсра иқәшәандаз, акы иалаҳәаӡамкәа хәышә мааҭ
лаумҳәа ишԥеигеи! – амцабз зықәҵәиаашо абылра иаҿыз
иҩыза игәы аҽыҩҳәа абензин нақәиҭәеит. Аха Мкан, уи акгьы
ахымҳәаакәа, даақәыԥсычҳаит.
– Сара схәышә мааҭ ртәы шуҳәо, уеиҳабыра атрышә иаирсыр, изеиԥшроу убап, – Бочо иаҳа иахьихьуаз аҭыԥаҿыҵәҟьа
аӡаӡ налеиқшеит Мкангьы.
– Усҟан Бочо дыҟамзааит!
– Узыҟамлозаргьы, иааины ушә ихгылоуп. Иара ҳаиҳаб
аҿабырҳацәшәа иҟоугьы уи изы акы аауҿыҵшәар, аларқача
ихьызшәа дшәаны ақыџьқыџьра далагоит. «Аиҳабыра даарышьҭит,
срыцҳауп, амарџьа», – ҳәа уҿы инапы аԥыракны икуеит.
– Уи анасыԥда, Кәасҭа иҭынхак аиҳабыраҿы дтәоу џьишьауеит.
Уахьтәиала бӷа шимам иасҳәахьеит, аха ас зыгага
иацәшәауа, аӡә игәра игауа дыҟоума, – Бочо дҩагылан, Мкан
аԥенџьыр дахьылагылаз дааидгылеит.
– Ҳара ҳаизибархауан, аҩсҭаа дҳазкашәеит акәымзар.
– Аҩсҭаа дҳазкамшәакәа, ҭыԥк ҭацәны иҳамоуп, амарџьа,
ауаҩы даҳҭахуп ҳәа ауаа урылаҟаар, аӡә иакәым, жәаҩыкгьы
узаарышьҭып.
– Ишԥаҟаҳҵари? – иблақәа амца рхыҳәҳәыла дҵааит Мкан.
– Седру, уара угәы ишԥаанагои?
– Даҳԥыраагароуп!..
– Мураҭ иақҭ риҭахьоума?
– Иахьа дыҟаӡам, мап.
– Уа бзиа шәҳәеит, – иҳәан Кәасҭа ашә ааимԥааны дааҩнашылт.
Уи иблақәа ихаччауа истол ашҟа иҿынеихеит.
– Ҟоҳ, уаа бзиала иаабаша, ҳара ҳ-Кәасҭа!
Имшәа имырҳа иҭалаз ҳашҭа.
Иааг, исыҭишь унапы,
Ианысԥсалашт аҿырпы...
– Ҟоҳ, афырхаҵа Бачо, дпоетзаап ари ҳара даҳзымдырӡакәа,
– ашырҳәа даақәгьежьт Мкангьы.
– Аҵакы иаҷыдахаз, акы узахҳәаауам, – даахыхәмарит
Кәасҭагьы.
– Ажәеинраала аҵакы заҭахузеи, абас арифмеи аритмеи анаиу, – иҳәеит Бочо.
– Уара, аҿырпы анышәҳәа, исгәалашәт, Кәасҭа, уҩ, уҩ, акасса
ашә адыркаанӡа уԥарақәа шьҭых, – дааирццакит Мкан.
Кәасҭа, рацәак ҵаанӡа, иԥарақәа амхны дааҩнашылт.
– Уа сақәныҳәоит, раԥхьатәи ууалафахәы, зқьы-зқьыла ирҽны
уџьыба иҭауҵо, агәабзиареи ахьӡ-аԥшеи узацны, ушҳалагылоу
уҳалагылазааит, – Бочо дҩаҵҟьан, Кәасҭа инапы рыӷәӷәаны иааникылт.
– Уи гәыкала иҳәоу ныҳәаҿаны исԥхьаӡом сара, – днаҿаԥеит
Мкан.
– Иауазеи уара, гәыкала иҳәамкәа?
– Гәыкала иумҳәакәа, уаҵәца ааимхәыц хыҳәҳәала иукуп.
– Уа уара уиашоуп, сыҩнапыкгьы шьҭысхуеит...
Сааҭыбжак ашьҭахь аресторан «Амра» аҟны астол гьежь
рыгәҭылакны итәан рыхҩыкгьы. Ажьҵаа ӡны ирзааргаанӡа,
хьшәашәа-мшәашәак инацҳауа, рфырџьанқәа неидкшало «абла
ҭыԥхаа» ажәра иаҿын. Ус, рацәак ҵаанӡа, ажьҵаа ашша алхәаҭа
иӡны, абысҭа алҩаҵә ахылзза иааганы раԥхьа иаақәдыргылеит.
Нас аҩыжәрахь ииасит.
Аҵх ықәҳа ацара иаҿын. Абаҭликақәа ҭарцәны акатаҳәа еивадыргылон аиҩызцәа.
– Еи, Валиа, Валичка, сҳәыҳә-ԥшқа каԥа-ҷаԥа бааишь ара,
бааишь, – ибжьы гауан Бочо. – Абнахьхьи итәоу иржәуа арбану? – дҵаауан уи, ахәыҭаҩ лмахәар ататара аанкыланы ихы
налҿакшәа.
– Ажәабатәи.
– Сара сыхьӡ ала хәба наганы иқәыргыл.
Ахәыҭаҩ Валиа аҳәыҳә еизада даҩызан, ажәамцхә лҳәомызт,
аха аԥшӡа еиԥш дшаҵә-шаҵәо зегьы дрыхьӡауан.
– Иаҳҳәо заҳҿашәырбозеи, ларгьы уаргьы еибамбаша, –
иҳәан, Мкан иаҵәца аҟыгәҳәа илықәиргылеит.
Кәасҭа хәыцрак дҭаршәны даман. Ҩ-гәаанагарак игәаҿы
ишеиқәԥауаз удырратәы, аԥырӷ еиԥш иуҿаԥхо иҟалахьаз ихыиҿы уажәы-уажәы аҽаԥсахуан. – Еи, ушаҟәыҵра уара, сҩыза! –
бжьык ҵәыҵәӡа аарла иаҳауан, – ифала, ижәла, нас иарбану уи
иацызгауа узыҳәараны иҟоу. Мап, мап сыԥшәма, иухамшҭааит
ухы, ушҳамац уҳамаз, уазымӡҩрын уи абжьы, – игәаҩаӡа илымҳа
аҿыҵәҟьа игауан игәы абжьы.
«Абар мызкоуп иҵуа аусура салагеижьҭеи, абыржәы хынтәны
абас иаасылжжуа ижәны сгылахьеит... Ҳы, есымша иҽаҭаны
ижәуеит захьӡугьы абри ауми! Ишԥасцәымӷыз сара ус иҟаз
ауаа... Аха ишԥаҟасҵари, абарҭ реиԥш аҩызцәа бзиақәа, ауаа
гәыразқәа мап рцәыскыр, сымкьыкьхап, дкаҷбеиуп сзырҳәап...
Ҩынтә дара рхарџь ала ҳтәахьеит, рҩынтәгьы – сара саҳаҭыр
азы. Нас иахьа сԥарақәа сџьыба инҭаџьгәаны, сызқәа нареирханы сцар, иашазма?» Абас ахәыцрақәа деимаркуан Кәасҭа,
абас арбаӷьҷарқәа реиԥш ҩ-гәаанагарак еиҿагыланы, рыблақәа
ааҭибахуан уи игәаҿы.
– Кәасҭа, уангьы уабгьы ныҳәазааит! – Мкан ибжьы иҵегь
иаарӷәӷәаны, дҩеихан, Кәасҭа иаԥхьа иқәгылаз аҵәца-ҵаӷа
мгәылыҿ аҷақҳәа иаҵәца наниҟьеит, Кәасҭа аҭҳарцәҳәа
ихәыцрақәа даарылҵит.
– Убри аҟара сгәы иақәшәо ныҳәаҿа шьҭумхыцт уаха
ҳаатәеижьҭеи, – иҳәан, Бочогьы иаҵәца аақәԥааны раҵәцақәа
инарниҟьеит.
Кәасҭагьы иани иаби зныҳәаз иҭабуп ҳәа реиҳәеит, ргәы нхар
ҳәа дшәан, дара рҭаацәа иныҳәеит, нас ихала Арсен Банџьа-иԥа иныҳәаҿа шьҭихын, акыраамҭа дцәажәон, иҩызцәагьы
иааҭыркәкәа идиржәит.
Аресторан аладахьтәи акәакь ахьтә иааҩуан џьоукы руубжьы.
– Сԥаҭлыкақәа алаапк рыцҳазаап, ауура иалагеит, – иҳәеит
Бочо.
– Уԥаҭлыкақәа хымҳа-џьымшьа атрышә иадырст, рқәақәра
згааит! – иҽыргызмалны уи днаизԥшит Мкан.
– Карло дымԥсӡазар!..
– Имп аԥацәа аҵакны иузааиҭиип!
Кәасҭа, иҩызцәа абарҭ ажәақәа анеибырҳәауаз, иблақәа рыдхаланы дрыхәаԥшуан, аха «абла акгьы абаӡом, агәоуп акрызбо»,
шырҳәаҵәҟьо иҟазаап. Усҟан Кәасҭа шә-гәалашәарак
изааиуан.
Ихәыҷра амшқәа еилырхуа дрылан.
Аҵыхәтәаны иахьатәи имшқәа рҟны иҽааникылт Кәасҭа. «Мап,
сара исҭахымызт аӡәы игәы нсырхарц, иара убас саргьы аӡә сгәы
нирхарц. Аха ҳара ҳус аҿы уаҳа иамуазаап... Аа, абар иахьа ақҭ
зқәыҟасҵаз ауаҩы бла ҵахәыла дышсыхәаԥшуаз, – дааигәаӡаны
ибла даахгылеит ауаҩы кьаҿ-шәпа, иџьымшь-хәқәа ҭарссы. Уи
азнык азы игәы даарыцҳанашьан, цәаныррак ҟәандаӡа ибылбылуа игәы инҭалеит. Аха иҟаиҵаз ахәымгара
анааигәалашәа,
ихаԥыцқәа аҿҿа аарыҵиргеит.
– Узырхәыцуеи, Кәасҭа, уаха «Амра» аԥшәымас иамоу
уара уоуп. Адгьыл ахьтә иааз асасцәа ҳузԥшуп аҵәыцақәак
ҳуркуазар, – ҿааиҭит, дырҟацаны дкыдушәа, знапқәа еиҵҳәа
аҭӡамц зҽадыжьланы итәаз Бочо.
– Иахьа амагазин иатәымыз тауарқәак аӡәы ишиҭиуаз збан,
ақҭ иқәҟасҵеит. Убри иакәын сзызхәыцуаз, – иҳәеит Кәасҭа,
зымҩа иқәыз ишәҟәыҭра наидхало.
– Дызусҭада, ҳара даадыруоу? – дҵааит Мкан. Бочогьы
иҽаариашаны даатәеит.
– Седроу, шәара шәзы акгьы сеимҳәеит. Амала, ақҭ
шыҟасҵаҵәҟьаз анидыр, аӡы сазымыӡәӡәо дсацәҳаит, – Кәасҭа
ишәҟәҭра ааиртын, қьаадқәак еидырҷабланы иааҭигеит. –
Каҷабаа Мураҭ Наҳар-иԥа.
– Ҟоҳ! – дҩышьҭԥеит Бочо.
– Аллаҳ, аллаҳ! – дааӷьаҵәыӷьаҵәит Мкан.
– Иҟасҵазеи, ыы, иакәымыз акыр ҟасҵама? – зыфҭил шабаз
акәаҷаб еиԥш, есааира иҭаауаз иблақәа нырхига-аархигеит
иҩызцәа. Урҭгьы неихәаԥшы-ааихәаԥшит.
– Ҳаи, Анцәа сишьында, шаҟа дуаҩ рыцҳаузеи иаҿашәаз!..
– Быжьҩык ахымхәацәа дрылатәоуп, иԥҳәыс акьыба лыхьын, уажәы-уашьҭан ҳәа дықәуп, – иҿы наҟ инархашәа
даақәыԥсычҳаит Бочо.
– Мамзар ахаан цәгьарак ҟазҵахьоу уаҩума, ҩажәижәаба
шықәса ҵуеит уи амагазин дыҵагылоуижьҭеи.
– Аӡәы дымҩахиҟьеит, иаргьы саргьы аԥсра ҳақәшәандаз, –
дмақаруан Бочо.
– Нас уи шәара ибзиаӡаны дыжәдыруазаап? – дҵааит
Кәасҭа.
– Ҳаи, уара бзиак иақәшәаша, – ашырҳәа даақәҵәиит Мкан, –
Бочо зда димам ианшьа иауми! – Кәасҭа дааҭрысит.
– Ахәыҭаҩы, ахәыҭаҩы! – ибжьы наиргеит Бочо. Валиа
ашырҳәа даарыдгылеит.
– Иԥхьаӡа! – иҳәеит Бочо, лара лахь дымԥшӡакәа. Валиа ирхианы илымаз ақьаад наилыркит. Рҩыџьагьы рџьыба
иазыҭрыст, аха Мкан имшәар имуит. – Иаауазеи, уаншьагьы дҳарӡуа, аԥарагьы уҳаршәо, – дцәыҵԥшны Кәасҭа
днеиҿаԥшит.
Кәасҭа дзықәшәаз зегьы мацәыс еимҟьарак ихнатызшәа
акәын ишибоз. «Сҩызцәа срыԥхьаны иаазган, исыргәааит,
ирҿасҵаз ахәгьы дсыршәеит. Арҭ ишырҳәо еиԥш, уи дуаҩ
қьиазар, залымдарала дақәшәазар?!» – аҩы џьбара еиланаргьежьуаз ихы дазҵаауан Кәасҭа.
Иҩызцәа царазы иҩагылеит.
– Ҳаиҩызара пату ақәышәҵозар, исзыжәымун, – дҩаҵҟьеит
Кәасҭа, – иҟашәҵаз збеит, аха сара исымҭаны даҽа акака
ҳамкыкәа шәсышьҭуам.
Мап-чап рҳәазшәа ҟарҵеит, аха, алашә ииҭаху ҩ-блакы
шырҳәо еиԥш, ирҭахыз ианақәшәа, инатәан даара ӷәӷәалаӡа
рқьафқәа ҟарҵеит. Кәасҭа иҵагыланы дҩадыргылт.
Аҵх акыр инеихьан. Ибылгьа-чылгьо ажәҩан есааира иҵызҟьауаз
аԥҭа еиқәаҵәа дуқәа ирылҷҷон амза кьатагәа. Ақалақь
аӡә даламкәа, иккаӡа иҭацәын. Кәасҭа ижәҩа инапы
аҵданы
ԥшьшьала днеиуан Мкан.
– Сароу? Сара ауаҩы дрыцҳасымшьакәа... Сара ахаан ацәгьа
аӡәгьы изыҟасымҵацт, Бочо дианшьоуп, ыы? Ҳаи, иабагәасҭоз...
Нас иҟасҵарызеи, сымацара сакәындаз, жәаҩык ауаа рнапы
аҵаҩуп...
– Знапы аҵаҩу ҳара иаабап, уара акгьы уацәымшәакәа
иԥыжәжәаны икаԥса... – диҿагьежьуа даҿын Мкан. – Ауаҩы
дуаҩуп, ақьаад қьаадуп, егьа бзиа ҟаҵаны аӡы иузаҭонда, џьара
ишуԥыларыз...
– Иаажәга сышәҟәҭра! – ибжьы ҩҭицан, деишькласуа даагылеит Кәасҭа.
– Аа, абар ушәҟәҭра ахьуҩыҵраку, – инеиирбеит Мкан.
Кәасҭа ишәҟәҭра ааиртын, иааҭигаз ақьаадқәа ԥшьыџьараны
иаарҽны, еиҩжәжәа-еихыжәжәа иаԥхьа игылаз аиашьыкь
илҭеиԥсан, дцәыҵахх-цәыҵаххуа иҿынеихеит.
Аҵх агәы ааҩнашахьан Кәасҭа дцәырҳаны ииарҭа данаақәтәоз.
Алашьцара иалҩны иааҩуаз асааҭ абжьы иаҷыдаз, уаҳа
шьҭыбжьык гауамызт. Ихьанҭыџьӡа ихагылаз ихы днамҵасын,
еидырӷәӷәала иааникылт. Уи иаргәҵысҭа аҿыҵәҟьа аҟырҵә-аҟырҵәҳәа аӡаӡ еиԥш иаланаҵауан, ибзгьы кәалааҵас иҩаны
иҿы иҭан. «Сабаҟаз? Сабаҟоу? Иҟасҵа закәызеи?.. – ихахь инапы наиргӡан, алашара наиркит. Зҿы дыҟаз иаб иаҳәшьа луадаҿы
дышьҭан.
– Саазгада?.. Иабаҟоу сышәҟәҭра? – уи ахьиҵәахлоз ашҟа
дбырбыруа иҿынеихеит.
Минуҭқәак рышьҭахь Кәасҭа дыццакы-ццакуа иҭацәыз ақалақь
далҟьа-алҟьо днеиуан. Ажәҩан казказ знапаҿы иаазгахьаз
аԥҭа еиқәарақәа ркалҭ уажәы-уажәы амацәыс
еиҩнаҟьон,
нас
агәыргәырҳәа идыдуа, илаго иаахалон.
Ҽаҩраҭагалантәи аԥша ҷыхь адыхәмарлауан блуз заҵәы
инеиуаз Кәасҭа ицәа-ижьы, аха уи дысӡа акы адыруа ҳәа
иҟамызт. Раӡын ԥароушәа, еилаарцыруа алашара иадубалауаз
ақәа цыра-ԥаҟьақәа апыҟҟаҳәа инеигәыдԥсалеит. Иаҳагьы иааирццакын, атротуар иаваршәны иҿынеихеит.
– Ҳабагылазишь? – дааҭгылан днаԥшы-ааԥшит Кәасҭа, ԥыҭк
даныласкьа. Ақәа есааира аҽарӷәӷәауан. Данхәыцӡалак,
аԥхыӡ
еиԥш акәын ишигәалашәоз иқьаадқәа зҭаижьыз аиашьыкь
шьаҟак ишадгылаз. Ашьаҟа иадгылаз аиашьыкь ашҟа днаҭрысит,
аха уи, ахаангьы қьаадк нҭамшәацызшәа, ицқьакәакәараӡа игылан. Кәасҭа игәы нҭыԥсаан, аҽыҩҳәа ихаҟнытә ишьапаҟынӡа
амцабз неихҟьеит. Нас дааҳәын иааиԥыхьашәауаз аиашьыкьқәа
зегьы дырҭаԥшуа, дыҩны аресторан «Амра» шыҟаз ддәықәлеит,
аха умԥсит, аԥссацәа дара ртәы ҟарҵахьан...
Уаҳа дахьцарыз анизымдыр, аулица нымҩахыҵ игылаз
аҩнеихагыла ду абарҵа дныҵаххит.
– Узышьҭоузеи сыҷкәын? – игеит Кәасҭа ивараҿыҵәҟьа
бжьык. Уи ашырҳәа данаақәҵәи, ԥҳәыс шәпа дук, лыҩмсаг
ахәҵәы ҩызӡа икны дгылан.
– Саҭамзааит, шәара шәыԥссаҩызар акәхап? – Кәасҭа уи
лышҟа днеихеит.
– Ҩажәеи хәба шықәса раахыс!
– Нас аиашьыкьқәа ахьышәрыцқьоз қьаад шәымбаӡеи?
– Изымбакәа!
– Иабаҟоу нас урҭ? – дааӷьаҵәыӷәаҵәит Кәасҭа.
– Ақалақь налҵ адәеиужь агәҭаны. Амашьына иагеижьҭеигьы
акрааҵуеит, иҟалап уажәшьҭа иццышәхахьазар...
Кәасҭа дааҭрысит.
– Уара изуҭахузеи урҭ ақьаадқәа, сыҷкәын? – ацәажәара
даҿын аԥссаҩ.
Кәасҭа дыхшәааны абарҵа дныҵҵит. Уаҳа лацәааихьшь
ауизыҟаҵахуаз, дыгәжәажәо ауада дшыҩназ, иккаӡа иааиршеит.
«Исҳәап, акгьы мӡаӡакәа иаацәырганы Арсен Банџьа-иԥа
иасҳәап»... – дхәыцуа амардуан даҿаланы дҩеиуан уи. Ркабинет ашә днылагылоны, ахыгәҳәа Бочои иареи ааиҿаҳаит. Уи,
Кәасҭа димбаӡазшәа, днаивсын, иармарахь ала ашә аартны
дныҩналеит.
– Кәасҭа, Арсен Банџьа-иԥа дуԥхьауеит, – лыбжьы наиқәлыргеит
Паша.
Уи, игәы ҭыԥаны ицо, иеиҳаб икабинет ашә ааиртын дныҩналеит.
– Шьыжьбзиақәа! – аарла ҿааиҭит. Аха Арсен Банџьа-иԥа аҭак
ҟаимҵеит, изнапык ихы иаҵаргәаны аԥенџьыр ашҟа дыԥшуа
дтәан. Кәасҭа дааскьан, иҵегьгьы астол дазааигәаны даахагылт.
Азныказы амца ҩеихҟьеит, нас ҵаа-ԥҽхак ҵәырҵәыруа изқәа
илықәлазшәа, ихәы-ижьы қақаӡа иҩеилагылт. Иаха иԥыжәжәаны
икеиԥсаз иқҭқәа қьаадк иадырҷабланы астол иқәын...
Ашыцламшә иаҵәа зкыдшьшьыла игылоу абахә еиҩхаа дуқәа
дрыбжьаланы днеиуеит Ҳаџьым. Уи иан дшаалыхшаз дыҟоуп.
Аиҩхаа ибжьҟьа иааиуа аԥша хьшәашәа гәыҟаҵага, ицәа-ижьы
иадыхәмарлауеит. Ана-ара абахәқәа ирылҟьа, аччаҳәа еилашуа
иааиуеит акаҷыҷҩы. Акаҷыҷҩы! Еҳ, адунеи, шаҟа укаџьбеиузеи
уара, шаҟа ссир ауаҩы ицәӡаны ицәыҵаҵәах
иумоузеи!.. Аҩы,
асамсал иаҩызоу аҩы! Ацԥхьқәа хыддыла, еилашуа абахә
иалхәраа иааиуеит...
Иҩыза ибжьы наҟ абахәқәа рыбжьарахьынтә игауеит:
«Аҵәцақәа, аҳаҭақәа, ауалырқәа, иааг, узԥшузеи! Еҳ, Анцәа
ду, зхаҵкы сцаша, Анцәа ду... Ҳаџьым зны-зынла каҭаҵас
еиқәаҵәаӡа акы иблақәа иаарҭаҳауеит, аха уи анааимҟьалакь,
нахьхьи ацԥхьқәа зхыддыла абахә иалхәраа илеиуа аҩы зҿы раҳаны иаҵагылоу иҩыза днаихәаԥшуеит. Уигьы акы ицәа иадым. Аха иабарҭаху, мшәан, урҭ, амаҭәа....
Абарақьаҭра, абарақьаҭра! Уаҩы иҟырҟы злаирхәыхәшаз
ҿамҩак анимауаз – кәыбры лаҳәын аҭхаџьра ишԥақәшәеи!
Ҳаџьымгьы, ашәарах иазыҭрысыз алым еиԥш, дыԥаны абахә
иҽнадижьлан, иҿы ахьынӡацоз ирҳаны аҩы еиқәаҵәа, аҩы
ссир инаҵаикуеит.
Ҳаџьым аҟәырқьҳәа даханы илбааидауеит иԥсы злоу аҩы,
иҿы иамкыз ицәа иахьыӡсаны икаҭәоит асаара, аха иабаҟоу,
дҿажәкуеит, Ҳаџьым, ибз акәылаа еиԥш иҩаны иҭоуп иҿы, ма
иқьаф ҟаландаз, аха иқьафгьы ҟалом...
– Ҳаџьым, Ҳаџьым сымҳәеи!– Лагәсҭан дзықәтәаз арымӡ
иҽнықәырҳәазшәа днаскьан, ивараҿы ашшы зхырга ицәаз
иҩыза днеигәҭаст, Ҳаџьым дҭаҳәахаа дыцәан. Иҳашҳашуа
ахәышҭаара иҽҳәагылоу аҟәџьал ахҩеиԥш, иҿырҟьара анаӡара
иҿы ҩеихԥо, иԥсыԥгьы иԥаҵа кәацә ыркәашо иалахәмаруан.
– Ҳаџьым, Ҳаџьым сымҳәеи!..
Ҳаџьым ацәа алҵра шицәымӷыз удырратәа дааҳәцымцит.
– Угыл, уара угыл, адәныҟа уркыма, алахьышәшә, уахьынкаҳалакь
ушԥацәауеи. – Лагәсҭан иҩыза иԥаҵа қәацә ааникылан
дҩахеит. Ҳаџьым, уаҩы еибгак иеиԥш, ахьшәҭҳәа ацәарҭаӷәы
днықәтәеит.
– Ҳаи, уара умсит, утапанча ушамыхара! – иҩыза дихыччауа
ҿааиҭит Лагәсҭан.
– Атапанчагьы уаргьы џьаҳаным шәҭыԥхааит, закәытә
ԥхыӡузеи сызлаз, ишԥасцәурӡи, – игәы нханы даацәажәеит
Ҳаџьым.
– Сара узбеижьҭеи уара ԥхыӡуп узлоу, уаха мацара ауакәху.
– Афы асааит, ацәгьеи абзиеи еиҟараны закәытә ԥхыӡузеи, –
изхара изымжәыз «иҩы» игәы иаланы дцәажәон Ҳаџьым.
– Аԥхыӡ злаҳахәарҭоу егьыҟам, аха лабҿаба ҳхы ҳахәапи,
уласы, – Лагәсҭан арымӡ дықәтәаны ишьапы аилаҳәара даҿын.
«Абриаҟара сызлагылаз аҩы бзиоуп, аха, ҳҩыџьагьы
ҳаилыхны иахьызбаз ҽеим,»– дазхәыцуан Ҳаџьым.
Ԥыҭрак ашьҭахь Лагәсҭан иӷәтәы ҩны аҵаҟатәи ашә ԥшьшьала
иныдҵаны, амза ашәахәақәа зҵахәмаруаз арасара иҵаланы
рҿынархеит.
Аҵх агәҭа ааиҩнашахьан. Алаҳашхә ақыҭа зегьы ҭаҳәахаа
аԥхын-цәа иалан. Изыхҟьаз иарбану ҳәа ишәасҳәара сыздыруам, амала, ԥасақәа реиԥш уажәы Алаҳашхә ақыҭан алақәа шуам.
Иҟалап урҭ ирхьчауа анхаҩы имазара ԥасеиԥш ишәарҭамзар,
ма иаҳа иаашьауа иалагазар, алақәа дара рхатә закәан рымоуп,
уи ҳалацәажәарым...
– Уара Лагәсҭан, – иҳәеит Ҳаџьым ибжьы ныҵакны, – абри
ҳамза аҟазшьақәа сгәаԥхом уаха....
– Нас уҩхаланы акы наԥырауршәыр, – аҭак ныҟаиҵеит
Лагәсҭан.
Ԥҭацк зҵаршәымыз ажәҩанӡыжь иаҵәа ду, ишаԥшаԥуа
иаҵаланы инеиуан амза. Аџьаус иашәазшәа, икараха ацәа
акәа иҭаршәыз Алаҳашхә иалҩны иуаҳауан, уи иагәылҟьа инеиуа, ашьха ӡымҩас Ааԥсы абжьы. Зыԥсы ӡаны, амза ашәахәа
хьҩежь зҽацәхьакны еиваԥало инеиуаз Лагәсҭани
Ҳаџьыми,
акәылкәаҷаҳәа еицәажәауа, аиаҵәара иалатәоу
аҟармаҵарақәа
ианынрывалалак, ашәарыцаҩ дгәазҭаз акаԥкаԥ еиԥш, иҟәиҭӡа
рҽааныркылауан. Нас, иакәым фҩы-бааԥсык рԥынҵа иҭасызшәа,
рымҵәыжәҩа хәыҷқәа
абӷьы иаҵәа иналакшаны, икәкәаӡа даҽа
баҳчак ахь шәаҳәара ицон.
– Уара, ҳшьапқәа еилаҳхуама? – дҵааит Ҳаџьым, аиҩызцәа
Ааԥсы ианныҽԥынгыла.
– Мап, сҟәаҟәа уқәыртәаны урзгауеит, уааԥшы зны, – аҭак
ныҟаиҵеит Лагәсҭан.
– Аф рылахь уоуааит, ажәа хаак уҿшәар, убз адоу алҵыр ҳәа
ушәауама, – наиаҭаикит Ҳџьымгьы.
– Ажәахаа уасымҳәакәа, сқьаф ҟауҵан, сыблақәа камкамуа
судтәалоуп.
– Ах, сара хәаша, – ааигәахәт Ҳаџьым, уахатәи иԥхыӡ
анааигәалашәа.
– Уалга, уалга, – Лагәсҭан ажәжәаҳәа ашьапеилыхра даҿын.
Ҳаџьымгьы зымҩа икажьыз ахаҳә шкәакәа ду днықәтәан,
ишьацҳәақәа рԥыртра дналагеит.
– Ах, уҭабааит, ӡынгьы-ԥхынгьы уеиԥшны ушԥахьшәашәоу,
– ишьапы шынӡааслаз, акәуа еиԥш, ицәа дыҩҭашьшьы
дцеит Ҳаџьым. Лагәсҭан аслан еиԥш еиқәырҽы иқәыз ицәаижьы иалсаанӡа, еиҩырҽҽо днырын, аҟәара днангылеит. Амзагьы, цас иауазшәа, есааира ажәҩан агәахьы аҽыҳаранакуан.
Уи уахьынтә џьықәреи-жәлаҵас аҳәиҵәҳәа иканаԥсауаз
ашәахәақәа ақыҭа есааира идырлашон.
Аиҩызцәа уажәшьҭа амҩаду имҩахыҵын, абаҳчақәеи
аҳәсҭақәеи инырҭыс-аарҭысуа, Ажьи Гыд дахьынхоз иазааигәахон.
Гыд Ааԥсы аԥшаҳәа нырцә амарда ашьапаҟны деихбаала дынхауеит. Еихҳәа-еиҵҳәа аԥшаҳәа иавоу ибаҳча ду
иалубаауеит цинк шкәакәала ихыбу иахьатә кәасқьа ссир.
Гыд ачеиџьыказы дыԥсуп рҳәауеит џьоукы, аха даҽа џьоукых,
– Гыд итәы уақәшәар, иеиԥш чеиџьыка змоу дубашам ҳәа
иалацәажәоит. Амала, уаха алашьцара зҽалак Гыд ишҟа инеиуа ауаа зныкымкәа еишькласуа абри ашҭа иҭыҵны ицахьеит.
Адырԥара иҩхәнан, Гыд ибаҳча аҩаӡара аанда рҽааваркит
Лагәсҭани Ҳаџьыми. Урҭ ԥыҭрак рыԥсы ӡаны иӡырҩуа
итәан.
Нас ашшаанда илаха-ҩаханы инкылсын, еиқәыӡырҩуа,
аҭынчра
зхашьшьы игылаз абаҳча ихәхәа-хәхәаӡа иныҵаиеит.
Ааԥсы ахахьы инҭыҵны, ахәхәа-хәхәаҳәа иасуан аԥша.
Уи Лагәсҭан изқәа ҟьаҟьа ду анапы нықәшь, алабыҵә-ҩеиԥш
иваршәыз Ҳаџьым иԥаҵақәа инарылашәшәаны, Гыд «асасцәа»
шиҭаз ианаҳәар аҭахушәа, ԥшьшьала абаҳча иҭаланы
уахь
аҿыҩанахауан. Аха Гыд аԥшагьы дазмырҿыхеит, ила ду Мурагьы, аҿаҳа ахәлалазшәа, аҟытбжьы мгаӡо аҩны ашьҭахь аҽҭра
иаваианы ицәан.
Лагәсҭанраа ирԥырхагоу акгьы шыҟамыз анеилыркаа,
ициҟәциҟәуа абаҳча агәҭаны ижыз аҳаԥшьақәа рышҟа рҿынархеит.
Раԥхьа иназдыххылаз аҳаԥшьа, ихәхәа-хәхәаӡа инаваиан, ахҩа иамаз аҷараҳәа иаахдыршәеит.
– Аҳаҭа уааха, зда ҟамлац ҩуп, – иԥсы игәы икылаханы,
иԥышәқәа рбзауа даацәажәеит Ҳаџьым.
– Агьама гәамҭакәагьы иугауам, ус уара умсааит, – иҳәеит
Лагәсҭан, иҩыза иҟаиҵаз даҵашьыцны.
Аҳаҭақәа ахьынӡадырҭәуаз, инабжьаршәшәа даҽа хәбаҟа-фбаҟа кәапеи ҭадырцәит Гыд иҭаз «исасцәа». Иаарласны
аҳаҭақәа рҭәны иҟасҟасауа, рыхқәа еиларҟаца иҿаҳәаны,
зымҩа инышьҭарҵеит.
– Аа ижә, уԥсаҭа кыдҵа, ари аԥхынра ас меигӡарахда уаҳа
иужәып ҳәа уҟоу, – иҳәан Лагәсҭан, иааиҿихыз икәапеи инапы
ларгӡаны аҳаԥшьа иааҭиҳәан, аҩы ахьыкәкәо Ҳаџьым инеииркит.
– Ҳҿаҵахәы еилыхымзааит, Лагәсҭан, сара уара ушызбо,
сҭаацәа Анцәа ибааит, уаха...
– Уу, уашьызаап уара ашәикка, уалга, аҩны ҳнеир, ҳаибаныҳәалап,
– иҳәеит Лагәсҭан ибжьы ныҵакны. Ҳаџьымгьы
иҩыза иажәа ҩбамтәкәа икәапеи иҭаз лҭаирпҟан, иԥаҵа
иалкәкәаны илеиуаз аҩы ибз ала иааирыцқьеит. Уи ашәак
аацәыригаргьы цәгьа имбауа аҟынӡа днеихьан. Ибла ҭыҟаԥшьаа
ҟәаз дуқәа есааира иҭаауан. Ада иаҵәақәа зынпыҟҟалаз
ихпаш зынӡагьы иласхеит, ииаҵәажьышә канӡақәа адау имч
рзааизшәагьы ихы ибауан.
Лагәсҭан иқьаф ҟалахьан, аха иԥсы мҭәыцызт. Еиқәырццакны
даҽа ҩ-кәапеик рызна анижә, игәы ҭбаа ду иҩыза
дрыцҳанашьазар акәхап, даҽа кәапеик рҭәны инеииркит.
– Уҭаацәа Анцәа иныҳәааит, Лагәсҭан, – иҳәан Ҳаџьым, агылара иҽыназикит.
– Уа утәа, ҳаураргамоит, Анцәа ииныҳәаша, – Лагәсҭан
дгәыбзыӷӡа, Ҳаџьым днаимҵасын, мчыла диртәарц иҽыназикит.
– Ҳаԥсцәа ирымаҿоуп, сшымтәо, иууазеи, Лагәсҭанхеит,
ҭаацәак шәныҳәаҿа кны, сҟәазӡа сышԥатәауеи, ҳаӷоу дламысдахеит, – аԥаҟьԥаҟьра даҿын Ҳаџьым.
– Утәа сымҳәеи, узмыртәара уӷралааит, ахьымӡӷ ҳургома, –
Лагәсҭан маҷк дҩеихан, Ҳаџьым мчыла днаиртәеит.
– Искыз аныҳәаҿа схоумыршҭи... Уу, уара сҩыза гәлымҵәах,
уааи сызхара узыгәӡышт, – Ҳаџьым дҩыҵыззан иқьышәқәа
ҭырқәацәаауа Лагәсҭан ишҟа иҿынеихеит.
– Ҳаи, аф рылахь зауша, ҳдамыӷаха ҳақәирхауеит убауоу, –
дуарчаруа Ҳаџьым деиларҟәыҿны ахыгәҳәа длаиртәеит.
– Сара уара узы гәыкала сшыҟоу удыруазар сҭахуп,
Лагәсҭан... Сара саб Баџьгәа рыцҳа сиԥам уара узы сыԥ...
ссы... ыыҟ... иҟ, – аицәкьысра ҭаха имҭауа дакӡеит Ҳаџьым.
Лагәсҭан дҩаҵҟьан аҳаҭақәа рышҟа иҿынеихеит.
– Анцәа иныс уштәара, Лагәсҭан, ус ииҟ... иҟалом, ушгылоу
изжәуам, саб иҟ... иԥсаныс...
Лагәсҭан аҳаҭақәа акы аашьҭихын, деишькласуа, абаҳча
дныҵалеит.
– Ҳазҭоу ыыҟ, Ажьи Гыд Анцәа уиныҳәааит! – икәапеи
ырҟьаш-ҟьашуа дҩеихеит Ҳаџьым, аха ишьамхқәа наиҵаҟәалан
дынцәыҵыххит. – Саҭамзааит аԥшәмаԥҳәы... ыыҟ... изжәуеит
изжәы Г...ыыҟ, Гыд ухаҵкы, – Ҳаџьым аҩы игәыдхәхәала
икәапеи
ааҭаирцәын, – бзиала иукааит Быҭә Лагәсҭан, – иҳәан, аҟыгәҳәа
илаиргылт.
– Еи, бара аԥшәмаԥҳәыс, сиарҭа ҟаҵа... Хымпач дабаҟоу,
Хымпач, уа рааида, ссииҟ, раидаа, – ибжьы анааҭицауаз аамҭазы
Лагәсҭан дааидххылан имшә-нап ҟьаҟьа дуқәа рыла длеихәлагәа
дикын, дырҳәазауа дима абаҳча длыҵалеит. Ҳаџьым акыр
дԥаҟь-ԥаҟьит, дыҳәҳәарцаз иҽазикит, аха Лагәсҭан
инапаҟны
егьилымшеит. Лагәсҭан аҳаҭа ахьышьҭеиҵаз,
Ҳаџьым диманы
данааи, аҳаҭа ыҟаӡамызт.
– Аҩсҭаа уихәхааит, уҽуӡама, – иҳәан Лагәсҭан, иҩыҵракны
иааигауаз, Ҳаџьыми аҳаҭеи ахәараҳәа инкажьны, дқамс-қамсуа
аанда длавалеит.
Аҭашәара зҽазызкуаз амза ашәахәақәа абаҳча ныжьны, уи
иахыкәыршаз ахәы икыдеибаҳәала инеиуан.
– Уажәшьҭа ишоит, шәарҭ аԥсы хьшәашәақәа, шәхы шәахәа,
шәзыԥшузеи, – рҳәауазшәа, арбаӷьқәа рыбжьгьы аку-суҳәа
иааиларԥсеит.
– Лагәсҭан уаб Хәымпыџь рыцҳа Анцәа диныҳәааит, ҳаи,
ашьа сҿашәааит ииҟ... исҳәауа закәызеи. Бара, аԥшәмаԥҳәыс,
тсс, џьара акы бҿы иҭыбымхааит, – Ҳаџьым инацәкьыс иҿы
инаԥыреикт. – Оо, Схымпач уабаҟоу, схымпач... Уа рааида, сиуараидаа, уаа...
– Уаха уаргьы саргьы ашәа акәмызт, амыткәма акәын
иаҳхырҳәаашаз, – днапыршьшьуа иаҳаҭа дахьашьҭаз дыгәрымуан
Лагәсҭан.
– Сара, сара изжәызааит, Анцәа ҳалалс исиҭааит, Гыд
иҭеиҭәауа, сара изжәуа, бара аԥшәмаԥҳәыс быԥсрада ԥсра
ҟамлауа иҟалааит. Бца иахьыбҭаху, баб Саҳаҭқьари зхарамфагьы бцаны бивал бҭахызар... Ҳаџьым дшеихәласуаз,
иҽреиџьны, деихан, зхы хҵәаны инышьҭарҵаз аҳаиуан еиԥш
атрым-трымҳәа ашьацәҟьара далагеит. – Ҭфу, аах сара хәаша,
– дааӷзын иҿихыз зықәтатаз аҳаҭа ихы нықәижьын ихааӡа ацәа
дынҭанагалеит.
Абаҳча есааира алашара азааиуан. Ҳаџьыми Лагәсҭани
шәцымхәрас сара сыԥхашьауеит аҳәауазшәа, ашарԥиеҵәа бла
ҭыԥхаа ҩаскьан илацәҟәыс-лацәҟәысуа Гыд ибаҳчахь иԥшуан.
– Уџьаҳанымхааит, ара уабаанагеи, – даауарчарт Лагәсҭан,
иаҳаҭа аашьҭиԥаан, деишькласуа абаҳча дныҵалеит. Ԥыҭрак
днаскьахьаны дааҭгылан днаԥшы-ааԥшит, аха абаҳча
ааҟәараҟәанҽан, иаразнак аладеи аҩадеи рҭыԥқәа аарыԥсахт.
Лагәсҭан иҩызеи иаҳаҭеи ахьышьҭеиҵаз изымдырӡауа инбжьаӡ
ицеит.
Ауама иақәшәаз Лагәсҭан иакәын. Иҩыҵраку иаҳаҭа иманы
дцар, Ҳаџьыми ҳаҭаки ицәынхауеит, урҭ нкажьны, Ҳаџьым дима
ддәықәлар, иаҳаҭақәа нхауеит.
– Ишԥаҟасҵари? – ҳәа Гыд иҩы еиланаргьежьуаз ихи
иҭыԥани ицоз игәи дразҵаауа данаақәгьежь, амрагылара
ахьҩежь аҵдыршазшәа ацәыҵлашара иаҿын. Игәы нҭыԥсааит,
ихәы-ижьгьы қақаӡа инеилагылеит.
– Схаҵкы ицаша уакәхааит Ҳаџьым, – иҳәан Лагәсҭан
иаҳаҭа шиҩыҵракыз, дыҩны Гыд иашшаанда леиларҟәыҿны
дылхыҩрын, ахы зықәшәаз амшә еиԥш аӷдара иҽеиҭеит.
Нахьхьи, ажәҩан иаҵәа зхы аҵаргәаны игылоу ашьха
ӡышқәа зыбз аарывҵызгаз амра ашәахәақәа рҽыртланы аԥсабара
рыҽнықәрыԥсеит. Аԥша иаҩызоуп амра ашәахәақәагьы,
ахәынгашьара захьӡу зынӡагьы ирыздыруазаарым. Ахьҩежь
иаҩызоу ашәахәақәа угәы ирыцҳанашьарын, игәырхынҳәыгаха
икажьыз Ҳаџьым ианиҿахәмаруаз убар. Иаб иҩны даҵаиоушәа
игәы рҭынчны, иаҳаҭа ихчынҵа дҭахәхәа дыцәан Ҳаџьым.
Уи иахьа «дызҭоу» аԥшәма Ажьи Гыд ичалаа кны ԥшьшьала
ибаҳча дыҵаланы дааиуеит. Ҭәак ирхырц игәы иҭазар акәхап.
– Иҟалаз шәмаҳаӡеи бара, иҟалаз?
– Иҟалеи, банаџьалбеит?!
– Иҟалеи закәи, акаамеҭ, ахлымӡаах дкылсзаап.
– Ус бара сҳәап!
– Мамагьы папагьы ԥсааит, ихабымҵаӡои, ҭаацәала
ҳанҵәааит!
– Абни Тҟәарчалынтә иаҳзаало лаҵкысгьы деиӷьну?
– Уи арыцҳа ари дабалыдбкыло, изларҳәауала иара Анцәа
ихаҭа дааишьҭзаап.
– Диида, ахлымӡаах сҳәауеит ҳәа баҿуп. Дахьынхо
бзымдырӡои?
– Ишԥасзымдыруеи!
– Ҳдәықәҵа, Анцәа дсыманы сбыҳәоит.
– Зеиԥшыҟам.
Аҿхышә аӷьараҳәа хыхьтәи илеит. Иадгылазгьы шәаны
инадыбӷьыжәааит.
– Иҟабҵои, аӡӷаб, ианаамҭаӡам ашә аркны? – аууы ааилдыргеит иԥшны игылаз.
– Схәыҷы дычмазаҩуп, схәыҷы, ишәмаҳауеи, – днарықәцәҟьеит
Лида.
– Тақси, абааԥсы, тақси, – аҳәсақәа рҩыџьагьы иааиуаз атақси
инаԥынххылеит.
Абарҭ, аԥшҩы дахьыҟаз аҩны аҟны ианнеи, рҩызцәа
маҷҩымкәа еизахьан. Лара Анцәа ицҳаражәҳәаҩгьы ауаа лыдылкылауа далагахьан.
Аҩны лаҟә хәыҷы ауада идәылибаҳәа иааиуаз џьоукы рхырҿқәа рхылашауан – аразҟ ду шырзыԥшу ралҳәазаап, даҽа
џьоукых ақәабшәшәыра рҿысны иаадәылҵуан – шәаџьҳәара
рзылуазаап.
Лидагьы луачарад анааи лшьамхқәа лыҵамгылауа ауада
дныҩналт.
– Хыхь иқәтәоу ҳанцәа ду, угәы аартны уцәажәа аԥҳәыс
ҟәыбҷа лзы, – лҳәан, акәакь иаагҿыҵыз аԥҳәыс еиқәа ду Лида
даалыдгылан, лхы лнапы нықәылкит.
Ашьҭахь иаацәырылгаз ашәҟәы дахәаԥшны дҟәынд-шәындуа
акыраамҭа дтәан.
– Еҳ, аллаҳ, ухьшьаргәыҵа сакәыхшоуп, исурбауа закәызи, –
иҵауламкәа даақәыԥсычҳаит аԥшҩы, нас дышҳазӡа, еиқәыԥсы
лаԥхьа игылаз аԥҳәыс дналзыԥшит.
Лида даазаза-мазеит.
– Бтәа, сыԥҳа, бтәа, – аԥшҩы лгәы-лылахь еиқәыршьшьы
Лида дналыртәеит.
– Схәыҷкәа ракәымхааит, срыцҳауп, схәыҷқәа, – дааӷзыӷзит
Лида. Ԥыҭрак ҭынчран.
– Еицәааӡауа егьыҟам, сыԥҳа, – дналагеит аԥшҩы, – сара
сышҟа иааиуа ауаа аиаша иашьҭоу роуп, саргьы аиашоуп ԥсыс
исхоу, сышәҟәгьы исанаҳәауа уи ауп. Бара сыԥҳа, агәаҟра ду
ззыԥшу ԥҳәысуп. Раԥхьа бхәыҷқәа мызкгьы аарыбжьымскәа
рыԥсҭазаара иалҵуеит. Нас ишнеиуа, рацәак мырҵыкәа
баргьы иаабықәшәаны быԥсуеит. Абарҭқәа зегьы ааха ӷәӷәа
ирҭауеит бхаҵа, уи агәыраз рыцҳагьы дышнеиуа ихы еилагауеит... Ааҳ, шьашәы бҭарблааит, быблақәа камкамуа шаҟа
аџьныш-цәа бхарԥоузеи! – аԥшҩы лнапхыц еихиаақәа ашәҟәы
иналалырҟацеит. Иҵааршӷәха итәаз Лида дҩеихан
уахь днаԥшит.
– Ари бхаҵа бихырҟьаны азҩа былазҵаз аԥҳәыс лоуп. Бымбои уи шаҟа быҵҟаҟааны бафауа. Бхәыҷқәагьы баргьы убри
азҩа ауп шәеицәзырӡуа... Ҳаи, шаҟа ибылаҽны иҟоузеи!
Бабаҟаз
уажәраанӡа, бара анасыԥда, – ацәажәара даҿын аԥшҩы.
Лида лгәы ҭыԥаны ицоит, маӡала лжьышәақәа ҭылжәжәауеит,
аԥшҩы ажәылара дшаҿыц даҿуп.
– Шаҟа ихшара хьҩежьқәоузеи лҿы иҭаԥсаны илфауа, шаҟа
шәуаа разқәоузеи шәарҭ анасыԥдақәа. Аа, абар, бымбои акәыба
хәыҷқәа рыҩбагьы ахьеивагылоу, абан насҭхашәа иахьгылоу
бара бтәгьы, ҳы, нарцә шәеицәлырӡрацгьы
даҿызаап. Ҳаи,
Анцәа сишьында, бара иахьа бысзымааиӡакәа.
Иҟасҵарызеи,
даара иуадаҩуп, даара... Улыцхраа, зхьышьыргәыҵа сакәхшоу,
ԥҳәыс қьиак лоуп, – дматанеит, лхы-лҿы еиқәлашьца уажәыуажәы аҽаԥсахуеит аԥшҩы.
Лида ахәыцра дҭаршәны дамоуп. «Абнигьы бзиа сылбауан,
аха дсымгеит» ҳәа лхаҵа ибадақь дасуа, илирбахьоу аҳәсақәа
еишьҭагыла лылаԥхьа ииасны ицоит. Аха руа дарбану лыздыруам азҩа лылазҵаз.
– Бҳацхраа, ҳаиқәырха, бара бзы ҳаԥсы ҭазаап!.. – лҳәеит
аҵыхәтәаны Лида, лыԥсы лгәы икылаханы.
– Иуадаҩуп, даара иуадаҩуп, – илцәыӡыз лымбошәа
ашәҟәы
еилырттаауа аимдара даҿын аԥшҩы. – Ҳақәԥап,
иахьынӡаҳалшауа ҳақәԥап, уи азҩа знык иҳазбылцар, нас акы
сацәшәауамызт, – ашырҳәа дҩагылт уи. – Ирласны ибышьх
бқлаԥад, – ҿаалҭит аԥшҩы. Нас аҵәца азна аӡы цқьакәакәараӡа
иаалган, ҿамҩак аҟара ллыржәит. Иаанхаз мпахьшьык
еилагәаны инахылҩан, хыхь Лида лықлаԥад лақәылҵеит. Уи
ашьҭахь илҳәауаз здырхуада, лышәҟәы дахәаԥшны акыраамҭа
дпарпаруан.
– Ҳаи, шьашәы бырблааит ҭаацәак рнырҵәара злабгәыӷьзеи!
– лҳәеит аԥшҩы аҵәца анаахылт, зыԥсы ҭаз акы шьқьыруа
аҵәца иӡаан.
– Бымбои, ибылалҵаз азҩа заҟароу, – иқьыџьқыџьуа
лаԥхьа итәаз аԥҳәыс аҵәца налымҵалкит. – Уи былаҳхит,
аха ожәшьҭоуп аус аныҟоу. Абри азҩа шәҟәыла ишьымзар,
игьежьны еиҭабылалар алшауеит. Убри азы жәаҩа цәымза
сырхаԥхьаны изблыроуп. Ацәымзақәа сара иаасхәанда бгәахәуазар,
иахьырҭиуа басҳәап. Аха аху мыцхә бцәыргашт. Акы,
жәаба еиҵаны ибырҭауам. Бҭахызар, 36 мааҭ рыда ақәмырӡкәа
сара ибзыҟасҵап, аамҭагьы сымам, аха шәрыцҳасшьауеит,
– еишьҭаԥса ацәажәара даҿын аԥшҩы.
Лида 36 мааҭ ааҭыганы аԥшҩы иналлыркит.
– Ари ацәымзақәа рыхәоуп, аҳаҳаи, бгәы иаанамгааит
сџьабаазы акы бцәызгауа џьышьа, – аԥарақәа еиларҽны лыкәа
инҭалыршьшьит аԥшҩы.
– Ҭаацәала зегьы шаҟа ҳәа шәыхә бшьауазеи? – иаалырҟьаны
дҵааит уи.
– Седроу, сара сзы сҭаацәа хәы рымаӡам, – уаҳа илҳәара
лзымдыруа даацәажәеит Лида.
– Уеизгьы-уеизгьы?
– Сеидроу, бара зылԥха ҳауша, иаҳа ибымдыршеи.
– Ҩышә ҳәа шәыхә сшьауеит, – иааҿахылҵәеит аԥшҩы. –
Уаҵәы шьыжьымҭан банаауа ҩышә мааҭ аԥареи кьылак ашоколади неидкыланы иаага. Уаха усгьы соузыцәахуа, шаанӡа абри
азҩа сахаԥхьалароуп, исырҭынчроуп. Ҳы, шьашәы
уҭарблааит,
шаҟа уҽрыцәгьаны уҟоузеи! Иахьааз ицар аҭахымкәа иҟам,
бымбои, шаҟа аҽаҟьо, – аҵәца Лида лышҟа даахеит. Игәыҭҟьа-ԥсыҭҟьаха иҟаз аԥҳәыс дшәаны днеиҭаԥеит.
Абри азҩа ажәала иансырҭынчлак ашьҭахь, ҩышә мааҭ
аԥара надкыланы аҵәца ишҭоу бнапала џьара ибжыроуп.
Уи ашьҭахь сара даҽа ԥшьымш ашәҟәы сахаԥхьалароуп. Аԥшьымш
албаашаразы уи аԥсы нахшәа ицоит. Нас бымшәа-бмырҳа бԥарақәа ааҵхны аҩныҟа ибгауеит. Уа иахьнабгауа
ишаны ҭаацәала шәиарҭақәа ирыҵабҵауеит. Уи ашьҭахь даҽа
ԥшьымш сара ашәҟәы ахаԥхьара сшаҿыц саҿызароуп. Ӡыбнаҟа
шәынзырҵәараны иҟоу азҩа амҭа-ашьҭа ыҟамкәа ҳаналгалак,
аԥарақәа ааҵхны џьара иԥсах, аҳаҳаи, ус ишыҟоу
шәхы
иашәмырхәааит, – лиԥка гәаҩа ду лыҵарҽыла деиҳәҭҟәыҟәла
Лида лаԥхьа дтәаны ацәажәара даҿын аԥшҩы.
Лида абри ауада хәыҷы дааҩныҵит дахьыҟоу-дахьану
лзымдыруа деилууа. Уи ашырҳәа автобус дынҭалан, аҩны
дышнеиҵәҟьаз аԥара аԥсахра дашьҭалеит. Ауха ус гәаҟла иаалыршеит. Аҽны шьыжьымҭан деикәаҳәа-еикәаԥса, лыԥсы
знапы ианыз аԥшҩы дахьыҟаз ашҭа дааҭалеит. Лида лҩызцәа
ауу рхырго еизаны ашә илагылан. Аха Лида аԥшҩы уачарадда
длалышьҭит.
– Ҳаи, шаҟа изҩа мыждоузеи ибзылԥшааз, лхы шҩоу илсааит, бызхлырҟьауазеи, – ауарчарра дналагеит аԥшҩы. Лида
лԥарақәеи лшоколади лгәыдырӷәӷәала икны, исаҳарызеишь
ҳәа, дӡыҩӡа дгыланы дыԥшуан.
– Уаха асааҭ 12 рзы ақалақьуаа шәыԥсыжра агәҭаны инаганы ибжыроуп ибылҳхыз азҩеи урҭ аԥарақәеи, – лара лышҟа
дымԥшӡакәа ацәажәара дналагеит аԥшҩы, – амала ахаҵагә
бымазароуп, сыԥҳа, ахаҵагә. Уа бышнеилак: аԥсцәа, аҩсҭаацәа,
аџьнышцәа зегьы ҩаҵибаҳәаны бааргәҭылак быркуеит.
Урҭ амыхьтәқәа, ибдмырбараны иҟоузеи: аԥсцәа рхаԥыцқәа
хырџьаџьаны ибзыҭрысшт, аҩсҭаацәа хәнаны бхы иқәтәап,
аџьнышцәа ракәзар ибывагьежьны икәашауа, бҭырбыӷҷаауа
омашәа бдыргәаҟшт. Баашәаны баныҟала, иара уаҵәҟьа
бынкаҳаны быԥсыр алшауеит, ма бызварак леимгәаҩа ицоит, бҿаҳахауеит, ӡыбнаҟа, бхы еилагаргьы алшауеит, – аԥшҩы
лышәҟәы еихыршәшәауа ацәажәара даҿын. Абар-абар Лида
дкаҳауеит. Ишԥалури, уи ажьа шкәакәа зкыз диҩызахеит.
Аԥсыжрақәа рахь дымцар – ҭаацәала илеиқәынҵәа ицоит, уахь
дцар – шә-ԥсык лхазар акгьы шылзаамгауа лдыруеит...
– Бҽырӷәӷәа, ибуеи, сыԥҳа, ахәыҷқәа рыцҳами, абааԥсы, –
аԥшҩы Лида лыжәҩа данкны дналыртәауеит.
– Сызцом, сшәауеит, бсыцхраа, – лыбжьы аарла игауан Лида.
– Ҳаи, бара ашәаргәында рыцҳа, уаҳа акгьы банаԥсамыз,
хаҵагьы бымцандаз. Иаарԥшы арахь, – лҳәан аԥшҩы лҽыргәааны
Лида илгәыдкылаз зегьы аалымылхит, – исыхьлак,
абарҭ ахәыҷқәа рзы исыхьааит, аԥсыжрахь сара сцоит. Бара
уаҵәы ашьыжь, ҭаацәала зегьы шәқлаԥадқәа быманы бысзаа. Бԥарақәа ахьызжуагьы бсырбап, иаабгогьы сырхаԥхьаны
ибысҭап, – лҳәеит аԥшҩы.
– Иҭабуп, ҳаԥс бара бзы иҭазаап, – дыгәкуа лыбжьы гауан
Лида.
– Абри ашоколад сахаԥхьеит, шьыжьымҭан, уаха акакала
бхәыҷқәеи бареи ишәфала. – Лида лшоколад напык аҟара аахыхны иналылҭан ашә аҟынӡагьы днаскьалгеит.
Адырҩаҽны сабшан. Лида дырҩегьых шьыжьшаанӡа лыԥшҩы
дахьыҟаз ашҭа дааҭалеит. Аиашаз, иацы еиԥш иахьа араҟа
Лида лҩызцәа рацәамызт. «Раԥхьа сааит убауоу», – аалгәахәын,
дыццакны ашә днылаххит.
– Аԥшҩы дыҟаӡам, уи иацы дықәҵны дцеит, – аҭак ныҟалҵеит
зыбла ацәа хтатала ашә аазыртыз аҩны аԥшәмаԥҳәыс.
– Ыы, сԥарақәа? – лҿы аарла иҩеихылхит Лида.
– Бԥарақәа нлыжьуазма, бара абзамыҟә, ианлыбҭа, илымгози!.. – лыбжьы ҭганы аҟырҟырҳәа дыччеит аԥшәмаԥҳәыс,
ашәгьы аӷьеҩҳәа иҩкыджьланы иалыркит.
Ница луаҭах анаалырт, амшын ахь ала иамаз ахышә икылшәшәоз
аԥша хьшәашәа гәыҟаҵагаӡа иналгәыдшәшәалт.
Лышәҟәҭра зымҩа игылаз адиван инықәҵаны, асаркьа днадгылан ԥыҭрак дахәаԥшуан: зны лыбла налхаччон, даҽазныхгьы
лыбла нҭархәлакны агәаара лнаалауазар гәалҭон, аха Ница
еиҳа дыԥшӡахауан, агәыкра зыхҳәҳәылаз лыблақәеи, амза
еиԥш игьежьыхәҵәаӡа, игәылҭәаа иԥхоз лхы-лҿи анылхаччоз.
Асаркьа дахьынӡадгылаз, лыхцәқәа лаԥхьаҟа иааиалган,
руак азбжарак неилыршьқьрааны иԥлыртын, еиларҟаца иԥаны,
лхы иакәырҵәаша иҿалҳәеит. Днаҳәы-ааҳәны леиҿартәышьа
зеиԥшраз гәалҭан, лҽылԥсахырц егьи ауаҭах дныҩналеит.
Ница лӡара па аҵәаҟьа еиԥш иадыршәлаз лхалаҭ акалҭ адашьма инықәс-нықәсуа илышәҵаны, лмачалкатә еимаа ҵырԥалақәа
шьҭарҳәазо дшааиуаз, астол аҿы асаркьа иадыршәылаз
ақьаад
ангәалҭа, иаақәхны лылаԥш нахылгеит.
«Ница сылашара!
Ҳаиқәымшәеит ажәала ибасҳәаратәы, сыццакуеит. Иахьа
ашьыжь аусураҿы саннеи адҵа соуит, уск аҵыхәала Қарҭҟа
сцаразы. Хымшҟа сынхоит. Бара бахьыҟоу сынкыдгылар
сҭаххан, аха адәыӷба сыцәцар ҳәа сшәоит. Сбыҳәоит агәҿыӷь
бҽабымҭарацы. Абилеҭқәа астолқәыршә иаҵоуп, атеатр ахь
бца.
Уажәазы бзиала! Бара б-Кан».
Ница зназы лгәы нҭыхьшәашәан, ахышә аҿы аԥша иарҵысуаз
аԥарда еиԥш, иааԥаҭԥаҭеит. Ақьаад нарҳәы-аарҳәуа
ԥыҭрак илкын.
«Хымшҟа сынхоит...» деиҭанаԥхьеит Ница, амшгьы цас иауазшәа
иазҳаит, – аалгәахәын, амшын ахь ихаз ахышә лыҽнадылҵеит.
Амшын шьыжьымҭан еиҳа аҽрыцәгьаны иҟан. Аҭәархырсҭа
еиԥш, ацәқәырԥақәа рҽеивҵаԥсаны, атаз-чазҳәа хыгәха Ницараа зыҩназ аҩн ду иадҟьацылоз ацәқәырԥақәа
рыцԥхь ҿыпны,
абӷьыжәҳәа аҭӡамци нырцә атротуари рҽықәырԥсауан. Знызынлагьы аԥша рҽаларӡны амсахәыр еиԥш иԥхоз Ница лӡамҩа
гәылҭәаа аарла илдырратәы, игәыҟаҵагаха инадԥсалон. Амшын ауарҳал еиԥш еилаԥсан. Аҟәара иахьазааигәаз аҳашеи
аҵырмақьеи еиларӡҩама угәахәратәы,
ацәқәырԥақәа ахәашьра
аархыҩуа иҟан. Агәахьы, ауадабаабӷь ҭиааны рыҽхырԥсалазшәа,
ацәқәырԥа хышқәа ҽыҭ-ҽыҭ аччаҳәа еилашуан.
Ница Кан дзықәлаз амҩахь лхы рханы дыԥшуан, лыбжьы
ихьыгӡаны акы иалҳәар лҭахызшәа. Ахышә иаԥыраршәу аԥарда
икылҷҷаны, уажәраанӡа ауаҭах аҿы ихәмаруаз ашәахәақәа
иныҵаба-ааҵаба ицахьан.
Ница дызлаз хәыцра жәпак инарылҵәраан аккаҳәа ашәаҿы
аҵәҵәабжьы игаз ллымҳа инҭасит. Ларгьы даақәгьежьын уахь
лҿыналхеит. Аԥошьҭамҩангаҩ Мосе ибласаркьақәа ырцырцыруа, ишәҟәҭра еимгәамӡо ихәда ихшьны ашә дыхгылан.
– Мшыбзиа сыԥҳа! – днахырхәан, аԥсшәа неиҳәеит Мосе,
Ница ашә анаалырт. Илакыҵа агәаҩарақәа ирҭаԥсаз ибла
ҭҟәашаақәа агәыразра рхыҳәҳәыла иааччеит. Илацәа анаӡарақәа
илымҳа ашьаҭаҟынӡа инеимакҷит. Ихәда жьыда,
алоуҟьанта еиԥш, иҩацәӡа, еиқәҷаб еибаркыз иблуз ахәда
иҭагылан. – Ари Кан ихьӡала иҟоуп, сыԥҳа, заказла иаарышьҭыз
акоуп, абраҟагьы бнапы анҵа, – иҳәан, иаахиртыз ажурнал инапы нақәикит.
Аконверт ахыхь иақәыз адреси уажәада илмаҳацыз аԥҳәыс
жәлеи џьашьаны кыраамҭа дрыхәаԥшуан Ница. Аха Кан дыҟамкәа,
асалам шәҟәы ахыртра зынӡагьы лхахьы иаалымгеит.
– Кан сара исцәиҵәахрым, даар ҳаицаԥхьап, – лҳәан, аконверт
зымҩа инаҵәахны, шәҟәык шьҭыхны, ахышә аҵаҟа игылаз адиван днықәтәан аԥхьара дналагеит. Иаразнак ашәҟәы датәнатәит.
Ацәаҳәақәа ирхибаҳәа, аттаҳәа лаԥхьа ииасны ицон аурыс
ԥсабара. Абар-абар аӷа инапдаш шьаарҵәырақәа афырхаҵа
иахьизааигәауа! – Ница лыԥсы еижәыланы лыхәцә иҩыҵачуан,
ҵаҟатәи лԥышә наҟ инҭарҽылан, лхаԥыцқәа
ахьналалҵаз
ицәыш-цәышӡа аҭыԥқәа нанхалеит. Ница зынӡагьы илхашҭит
луаҭах аҿы дыштәаз. Ахышә асаркьа уажәы-уажәы адыррыҳәа
иааҵысуан, аҿыв-сывҳәа амашьынақәа аннаҵыслакь. Аха,
Ница уигьы лаҳауамызт, лхы-лҿы шьхынԥсыланы, лыблақәа
шаҟьшаҟьо ацәаҳәақәеи адаҟьақәеи еихыршәшәо ирылан.
Ус аамҭа кыр цеит. Амра кәлаауа иҭаланы хыгәҵәы амшын
иазцон.
Ашәахь аккаҳәа аҵәҵәабжьы игаз иақәырццакны иаргьы
ааимҟьеит.
– Ои, мама, избо закәызеи Ница, – лҳәан, аӡмах инҭыԥрааз
аӡыкәт еиԥш, луаҭәақәа аҟьаԥ-аҟьаԥҳәа днарысны, лӡамҩа
ҭҭәаақәагьы лнапхыц ҟаԥшьқәа нарылалырҟацеит
иааҩнаххыз
аӡӷаб. Ница лылаԥш ашьшьыҳәа ашәҟәы иааҟәылган, аӡӷаб
дналзыԥшит. – Уажәыгьы бҽеилабымҳәаӡацт!?
– лыбӷа нҭарсны
икны, лыхгьы аалырҵысит аӡӷаб. – Кан дабаҟоу, шәыззыԥшыда?
Ашәҟәы баԥхьоит, бахәаԥшишь аамҭа ахьнеихьоу, – лҳәан,
арасац еиԥш лнапы ашәпара иалапаны иахаз лсааҭ хәыҷы
днахәаԥшит. Ажәжәаҳәагьы иаразнак ллымҳа инадылкылеит.
Аха, лсааҭ тәахьан. – Ои, мамачка, – лҳәан аӡӷаб, аԥарԥалыкь еиԥш
даақәҵәиаан, аҭӡамц иадкнаҳалаз асааҭ днахәаԥшит. Асааҭ фба
ҟалахьан. Ница лышәҟәы неикәаԥсаны дҩагылан, асааҭ архиара
иаҿыз аӡӷаб лышьҭахьала дааиасын, даалгәыдылҳәҳәалеит.
– Бмыццакын Маиа, макьана аамҭа ҳамоуп, – лҳәан Ница,
Маиа ирчны илхагылаз лхахәгьы лнапы налылшьит, ирҽеиуа.
Маиа хәыҷҵас лҽыҟаҵаны лԥышәгьы нҭлырқәацәааит.
Маиа дхәыҷыҵәҟьангьы дыҟаӡам. Уи ҩажәа шықәса лышьҭахьҟа
инлыжьхьеит, аха уеизгьы лааӡашьа еиҿымкаа ҳамҭас
илнаҭаз лхәыҷ хшыҩи, лыхԥарацәареи лыжәҩа рнапы кылданы,
иахьагьы днарга-ааргауеит.
– Маиа-а, – ԥҳәыс бжьык абарҵаҟнытә ацәқәырԥа агәрымра
иалҩны иааҩуан.
– Уажәыҵәҟьа, мама, уажәыҵәҟьа, – Маиа ахышә днылаххын, лыбжьы налыргеит. Асаркьа аҿаԥхьа адарды еиԥш
дхаҵәиуа, дзеиԥшраз ангәалҭа, лхы-лгәы ақәыбзиахан, аӡыжь
иҩхәыҵҵәрааз аԥсаатә еиԥш дызқәыршәшәаны, – бласы, Ница,
сеиҭааихуеит, – лҳәан, ашәқәа еинҟьаны руаҭах дныҩнапҟа
дцеит.
Аҵх џьашьахәыла иссирын. Амра ҟәыбаса иԥҽны ҽыҭ-ҽыҭ
ақалақь иалаԥсазшәа, афымцалашара џьуџьуа еилыԥхон.
Аиаҵәара хәыҵлашон. Агаҿахьтә иҳалалӡа иӡхыҵуаз аԥша,
иарҵысуаз аҵиаақәа рыгагақәа адгьыл аҿы ишьқьыруан.
Аиаҵәа ԥштәыдақәа рхы ԥхаршьазшәа илацәҟәыс-лацәҟәысуа,
адгьылаҿы аиааира згаз афымца иазԥшуан. Ақалақь иалырцаз
аҵх, акаҭран еиԥш аҽрыжәпаны инаскьан, амшын инхтәалт –
ишәсырбап сара адунеи иақәланы, аԥсабараҿы аҳра зуаз исымчу,
– аҳәозшәа, ахьтәы шәахәа зқәыԥсаз аҟәарахьы ацәқәырԥақәа
дәықәнаҵауан. Аха ауаҩы инапымҭаҿы,
аҵх еиԥшҵәҟьа имчыдан ацәқәырԥақәагьы. Ачхьарԥҳәа
ахаҳәчаԥа агәы рнапы
нықәшьны, ихьагәгәа, иқәырҳәазаны
мчыла иргозшәа абӷанҷ
сса ргәыҵаҳәҳәа инагьежьуан.
Ницеи Маиеи ажәлар рҟәыҵәа иалаланы ашьхаҟа рхы рханы
рҿыҩархеит. Амшын ахь, наскьа, икәеицеиуа лашарақәак
есааира иааскьон. Нас ахәцә ныҵыркаазшәа арҵәаа ныхнаҵан, аҳауа
ацәқәырԥақәа еинҟьаны, аууҳәа ашьҭыбжь ашьха инаҿыҩит.
Ӷба дук зазо асқьала агәыҵакны иаадгылеит.
– Оҳ, шаҟа игәыхтыгоузеи!.. Џьанаҭ акәакьқәа ируакуп. – Ницараа назвалаз аԥҳәыс – гәчама кәымпыл, уахынлатәи ақалақь
аԥшӡара лызхара илбаанӡа илыцәцар ҳәа дшәозшәа, лышьхәа
дықәҵәиааны зегьы лаԥшыла еимылдон.
– Ҳәара ақәым, иџьашьахәуп. Уахынлагьы ҽынлагьы
азеиԥшны аԥшӡара угәы ҭҟәаны иагоит, – даацәажәеит аԥҳәыс
шәпа-жәпа илыцыз лҩыза.
Арҭ реицәажәабжь заҳаз Ница, Маиа лыжәҩа лнапы наҵылдан,
дырзааигәаны даагылеит. Урҭ, бзиа илбоз лықалақь рҽхәаны,
ирҳәоз ажәақәа ҟәандаӡа лгәы инҭалон.
Урҭ ахьынӡеицәажәоз аамҭа кыр цеит. Ница ҭынч дгыланы дырзыӡырҩуан. Маиа аҭыџь-ршы дақәдыргылазшәа
дҵәиҵәиуан.
Зны амшын ахықә ахь днеиуан, уахьынтә дангьежьлакь,
Ница дахьгылоу лҽынлыдырӷәӷәаланы, напхыцла
акәымкәа, лнацәа ҟәымшәышәқәа инарыбжьакны Ница
лжьы
нҭлырпҵаауан, нас арыцҳара иампыҵашәаз аӡәы леиԥш,
иҵауламкәа хыхьла даақәыԥсычҳаны, ампыл еиԥш лҿы ҟаҵаны
аԥсыԥ нҭлыршәшәауан.
Еицәажәоз, излацәажәоз, еибырҳәоз лызнапхыцк ашәыга иамаз аҟара иаԥсаны, ихәарҭаны илыԥхьаӡомызт Маиа.
Ница лсааҭ днахәаԥшны, аспектакль алагара минуҭқәак рыда
шагмыз анылба, Маиа длыманы атеатр ахь лҿыҩалхеит.
Ница дзышьцылахьаз аамҭа анааи, дыҭрысны дааԥшит, луаҭах
аҿы зынӡа илашахьан. Дҟатаӡа лҽеиҵыхны, лгәы аҩада ирханы
дахьиаз, лыҽлырххан, лнапсыргәыҵақәа рҟьаҟьаны наҟ-ааҟ лхы
инаҵалҵеит.
– Кан дабаԥхьеишь иаха, дманшәалахоушь? – дназхәыцит
Ница. Аҟарма аракәа еиԥш илыкәыршаз лхаҵа ибзиабара, лцәалжьы иалсны днеимнадеит. Ллакыҵа ҭҭәаақәа рҿы зхы ыҵызгаз
аԥышәырчча гәыбзыӷ, зыгәҭа ахаҳә ҭаҳаз аӡҭачы ацәқәырԥақәа
реиԥш, ладагьы-ҩадагьы лхы-лҿы инаҿысит. Лыблақәагьы
аакәеицеит. Аҭуан аҿы кәаԥк алхны кыраамҭа дахәаԥшуан.
Иаалыкәыршаны ҭынчран. Ахышәҭ згәыҵатата зыҭра
иазааиуа
ашьхыцқәа реиԥш, агәалашәара хаақәа лхы инҭапапон
Ница
дахьиаз. Аттаҳәа еихышәшәа лыблақәа раԥхьа ииасны ицон
илхылгахьаз лаамҭақәа. Акы аҵкыс акы иаҳа
илзааигәан. Зназы дааҭрысын, нас лнапы ҩалыргӡан лхаҿы икыдыз акалендар
абӷьыц нанылжәааит, – ҩажәижәаба
маи, – лыбжьгьы хәыҷык
иҩҭыганы даацәажәеит Ница. Ашырҳәагьы лиарҭа днылатәеит.
Зқәыршә иаҵәа шьҭассы лхаҿы игылаз астол гьежь хәыҷы
днықәсны иаақәылхыз апатреҭ лгәы инадлырӷәӷәалеит. Нас
инадылхын, иахьада илымбацызшәа агәыкра зхыҳәҳәыла иҟаз
лыблақәа адырхаланы
днахәаԥшит. Апатреҭ аҵаҟа абас анын:
«Хашҭра зқәым ҳамш иамҭануп».
Апатреҭ аҿы Ница лыхьӡ уҳәар дааныҵп угәахәратәы,
лыхцәы қамыз шәпақәа лаԥхьаҟа иааиаганы, дыхәҵышӡа данын. Кан, Ница леиҳа дҩаҳаракны, иарӷьанапала аҳәыҳә еиԥш
Ница дигәыҵакны дтәан. Ница краамҭа дахәаԥшуан Кани лареи
рыԥсҭазаара акны ианыҟарҵоз аҽны иҭырхыз апатреҭ.
Уи аахыс шәытара змоу минуҭкгьы аламкәа, иахьа шықәсык
аҵыхәтәантәи амш акәны ицон. Ари даҽа гәырӷьарак алагьы иԥшьан, – Кан даниз амшгьы иахьа акәын. Здаҟам ныҳәа
дуун рҩыџьагьы рхатәы ԥсҭазаараҿы. Ница илӡбеит, Кан иаара иазмырԥшыкәа, рҩыџьагьы рҩызцәа ақәыршәаны, ари амш
азгәалҭарацы.
Абри аамҭазы ашәахь инеимазакны аккаҳәа аҵәҵәабжьы
геит. Ница дҩаҵҟьан ажәжәаҳәа лхалаҭа лшәылҵан, лиарҭа
неиқәырԥшӡаны ашәахь лҿыналхеит.
– Шьыжьбзиа сыԥҳа! – днахырхәеит Мосе, – Кан ихьӡала
иҟоуп абри ателеграмма, – иҳәан, қьаад бӷьыцк Ница иналиркит.
Ница, Мосе данца, дыццакны ателеграмма лылаԥш нахылгеит.
Уи абасгьы аҳәон: «Кыр иаҳзаԥсоу Кан! Иудаҳныҳәалоит
уира
амш. Ҳаргьы ҳаҵәцақәа шьҭыхны иаҳҳәоит даҽа шәынтә уира
амш угәырӷьаҵәа уаԥыларазы. Уԥҳа Кама, уԥҳәыс Наташа».
Ница дахьгылаз дышьхынԥсылт. Аҵаа ԥҽха ҵәырҵәыруа
лгәаҵәа инақәлазшәа инҭыхьшәашәан, лхәы-лжьы қақаӡа инеилагылт.
– Сыбла сажьоу, мамзар ԥхыӡу сызлоу? – дааҟәынд-шәындит
Ница. Ақьаад лылаԥш еиҭанахылгеит... «Уԥҳа Кама, уԥҳәыс Наташа».
Аҵыр-ҵырҳәа имацәысызшәа, ацәаҳәақәа рыбжьара еишьылӡа
инеимҟьеит. Ница лхы аҩнуҵҟа инҭаддит. Еихьыр-еивыр
иҩыз анбанқәа, аҵәца иҭахаз амҵқәа реиԥш, еибарԥо
ақьаад
инанылеит. Ница зназы даазазан, аха лҽаанкыланы,
ахьаацагәы еиднарӷәӷәалоз лгәаҵа дынҭаҳәҳәеит: – усхыҵ
агәырҩа!
О, Кан, узтәыда, сызусҭада сара? – лыжәҩахыр иқәгылаз аирыӡ
хышәҭызшәа, аҽырҳәа икьасо лылаӷырӡқәа рҿылархеит.
Нас илҭаххеит, хагәха ашә дасны дышзахәо адәахьы дыҩрац,
аха дабацои, иззакәи?! Уи лара лзы зегь акакәын. Дыҩрац
лҭахын
руаҭах ныжьны. Абар-абар аҭӡамцқәа лзааигәоит,
дрыбжьарханы дыршьрацы. – Аҩра аҭахуп, аҩра, ахыԥҳәа снеиқәаҳаанӡа
аҩра... – Ашәахь днеихеит Ница. – Аха мап, мап, – лҽаанылкылт,
– сҵаҩцәа хәыҷқәа сырбар ргәы ҭысҟьап, ауаа схагахаз џьшьа
игыланы исызԥшлап, еиӷьымхари скаууа амшын аҵа сазцар,
сызбода, ашәах еиԥш сыхбалап. Ница аԥхьа илӡбыз ааԥсахны,
амшын еиархаз ахышә ахь лҿыналхеит. Ахышә даннылахх
иԥсаагагаха ашьыжьтәи аԥша хьшәашәа налҿахәмарт, Ница лгәы
иҭамкәа,
лхы иҭамкәа илзааиз агәырҩа, ааԥынразы ашьыжь амра
анцәырҵлакь ихтәало анаҟәа икаууа адгьыл ныжьны ишцо еиԥш,
илхыҵны ацара иаҿын. Зназы иҭҟьаз лыгәгьы есааира
аҭыԥаҿы
иааиуан.
– Иҟамлари ажәак иадамхаргьы абри иаҳәо мцызтәша
акы, – дназхәыцт Ница. Еиларҟәыҷны лнапсыргәыҵа ианџьгәалаз
ақьаадгьы аҷҷаҳәа инеиҵылхит. Аха уи ианыз уаҳа
лылаԥш иҵамшәар лҭахны, лылацәақәа неиқәылԥсан, лыхгьы нкыдылҵеит. Аҳаҷаҳәа иаалгәалашәеит Кан ихьӡала
илоуз иацтәи асалам шәҟәы. Дыццакны иахьыҵәахыз ахь
лҿыналхеит.
Ԥҳәыс напыла иҩыз асалам шәҟәы ҩ-бӷьыц дуқәак нарҳәы-аарҳәны иҟан. Ница аԥхьара далагаанӡа ишаахлыртлаз
асалам
шәҟәы анҵәамҭа днахәаԥшит. Дырҩегь лыблахаҵ неилагьежьит.
Ақьаад, аҭаҭын лҩа нақәдырчызшәа: «Уԥҳәыс Наташа Суркова,
уԥҳа Кама Акаба» ҳәа ианыз, игагаӡа акәын лыблақәа ишырбоз.
Ателеграмма, саргьы сшаҳаҭуп аҳәозшәа, инҭкааны изусҭқәази
рыхьыӡқәеи аҳәон. Ница лшьамхқәа дрызнымкылауа, иҵысуа
ианалага, лаԥхьа игылаз адиван днықәтәан, абас аԥхьара дналагеит:
«Мшыбзиа Кан! Иџьашьаны уахәамԥшын ари асалам шәҟәы.
Насгьы иудыруазааит, зыбзиабара зцәыӡыз аԥҳәыс, ԥсраҽнынӡа
лгәы аԥшаара ишаҟәымҵуа. Аурыс жәаԥҟа ишаҳәо еиԥш, «Еимдо дзышьҭоу иԥшаауеит». Сушьҭан, еилыскааит уахьыҟаз.
Уажәшьҭа иудкыл иумбац уԥҳа Камеи иухауршҭыз Наташеи
ҳаҟнытә асалам. Ҳара уҳазҵаауазар иҳабаргузеи. Кама аҵара
лҵоит, сара азауад аҿы астанок садгылоуп.
Ҵҩа змам ӡырацәа мҩасны ицахьеит, ҳара ҳаицәыӡижьҭеи.
Абри аамҭа аҩнуҵҟала амбатәгьы ҳхысит. Уи азы иҳәатәугьы
рацәаӡоуп. Аха урҭ зегьы рҳәара сҽазыскуам. Издырхуада
ԥасатәи Кан уакәны уи азыӡырҩра уҭаххауоу?..
Аха, усзыӡырҩ, урҭ рҟнытә акык-ҩбак раҟара уасҳәоит:
хашҭра зқәым 22 ииун, аҵхыбжьон асааҭ акы азы адәыӷба
астанциаҿы ҳаиԥырҵит. Уара мраҭашәарахь уцеит, сара, скасы аҿацә аасыҿшьуа аҩныҟа схынҳәит... Иудыруеит уанцоз
сшыҟаз... Ахшара дансоу, уара уанцоз инужьыз аԥсуа хьӡы –
Кама лыхьӡыстәит, ужәлалагьы дҭазҩит.
...Адгьыл амца акуан, ажәҩангьы иааҟәымҵӡакәан игәыргәыруан.
Уара уанца мызқәак рышьҭахь, излаҳадырҵаз ала,
ҳақалақь ныжьны Мрагыларахь ҳдәықәлеит. Уахык, ԥхьараҳәа
ҳахьтәаз абомбақәа нҳаларыжьын, аӡәырҩы ҭа-дырхеит.
Уажәшьҭа уиаҟара ахәыцра аҭахызма, иаҳаӡбаз нагӡатәын.
Сыхәда иахысхит иҭаӡны иахаз ақьаад еицарса. Уаҟа ианын
Кама лыхьӡи лыжәлеи. Нас уи Кама лыхәда инахаҵаны, длызназгеит зхәыҷы дышьны заԥхьа дышьҭаз аԥҳәыс бырг. Уиакәхеит,
Кама Мрагыларахь ицоз дыргеит, сара партизанра ицоз ауаа
срылаланы, Бриансктәи абна сазцеит. Ажәакала ҳшьауцәахеит,
ҳаԥсадгьыл аҿаԥхьа адҵа
иҳадыз наҳагӡон... Шаҟаҩгьы
ҭахада! Иҟан ҳҩызцәа, зыдҵа нагӡаны, зыԥсгьы ақәызҵаз,
ҳнапала анышә инаҭаны рҳаҭгәынқәа ҳанзырԥырымҵуаз. Усҟан
уакәзаргьы угәы иаанагарын, уара угәаҵәагьы урҭ ирыдкыланы
иржызшәа. Аха ишубо еиԥш, аиааира ҳахәҭан, аиааира аагеит.
Сара схынҳәит аҩныҟа, аха бзиала баабеит Наташа ҳәа,
қьырмыт ԥҽыхамзар акгьы сԥымлеит. Аргылара ҳалагеит. Кама
Абжьаратәи Азиаҿы ҟазахк диааӡон, ианиаҳа дысзааигеит. Уаргьы уахьыҟаз еилыскааит.
Уԥсы ҭаны уанынха, абырсҟаамҭа сҭаацәа ҳәа ҳагәхьаа
зымкыз, иуасҳәап уламыс шкьаҿу, иҟалап уи аламыс ззырҳәо
зынӡагьы иумамзар. Кама сынтәа аҩбатәи акласс ахь диасит.
Зны-зынлагьы ашкол аҟнытә деиҵақьуа дышҵәуо даауеит:
уи, «аб дызмам, абыда ииз» ҳәа ахәыҷқәа иларҳәозаап. Кама
дҟәышхеит уажәшьҭа. Арҭ зегьы лгәы иасуеит, дзааӡаз аҟазах
иоуп абыс илдыруа, дсымпыҵҵәрааны уахь ддәықәлоит. Уара
иузымдыруазаап ахшара дшыблахтыгоу иаԥсоу ани аби рзы.
Кама хаҿылеи еиҿартәышьалеи уара духсаалоуп, уцәа лхазбоит, аха сгәы ҭнарӡыӡаауеит, уара уеиԥш, ауаҩреи агәабылреи
лыцәмаҷхару ҳәа саназхәыцлакь. Мап, макьаназ уара уеиҳа
урҭқәа лылоуп... Абарҭ исҳәо сажәақәа урызгәаарц угәы иҭазар,
зны уара ухы уазгәаа. Кама, изыҩуа дахәаԥшыр цәгьа илымбо,
абра дсыдтәалоуп. Уи уажәшьҭа хәыҷык агәра халҵо далагеит,
абыда аӡәгьы дшымиц, ларгьы зыԥсы ҭоу абык дышлымоу.
Сара усыԥшааит, еилыскааит уԥсы шҭаз, аха угәы иаанамгааит, надаада умҩа ҳаԥырагылап ҳәа. Сара узлаздыруа ала, даҽа
разҟык ухы иамҭакәа иузычҳауамызт. Убас анакәха, суҳәоит,
сҩыза аԥҳәыс схы дадскылоит, абарҭқәа ллымҳаҿынӡа иноумгаразы. Иԥхасҭоумтәын аҩбатәи уҭаацәара.
Иумхәын ухы
иадукылаз аԥҳәыс лгәы, ихәыз аԥҳәыс лгәы аӷьара цәгьахоит.
Ишысҳәо иҟазар, ари ашәҟәы уанаԥхьалакь
наҟ иԥырх.
Кама уара дышуԥҳау даанхоит. Лааӡара сылсыршоит.
Уажәазы бзиала! Наташа Суркова, Кама Акаба».
Ница амацәыс лхьысызшәа, дҟәазгаӡа краамҭа ақьаад
дахәаԥшуан. «Сҩыза аԥҳәыс схы дадыскылоит...» гәаныла
инеиҭалҳәеит Ница. Лхы ҩышьҭыхны, зыԥсы маҷханы иқәыз
ачымазаҩ данаалҵуа еиԥш, ауаҭах лаԥшыла инеимылдеит. Аха
аҭӡамц шкәакәақәа аҩар рхьыӡсозшәа, есааира ихәашьуан.
Уажәраанӡа илзааигәаз ауаҭах аҭӡамцқәа, ишәаны ихьаҵуазшәа
есааира инаскьон. Аӡы иҭганы аҟәара
иқәдыршәыз аԥсыӡ еиԥш,
лгәы ҭыԥаны лгәабыцаҟь аҽаннаҟьон.
Уажәраанӡа иԥганы
акәара-кәараҳәа еисуаз лдақәа,
уажәы илылхәааны аԥхьарца
амҳацә иакәдыршазшәа иххахон. Ахаан лхы иадлымбалацыз
мчыкгьы лымаха-шьаха ирзааиуан.
– Аԥхамшьа, – илҳәаз лзымдыруа лыбжьы ҭганы ҿаалҭит Ница.
Ихшәаахьаз лԥышәқәа неидлырӷәӷәалан, ацәышра нархыҩит.
Уҽылцәыхьча ҩба злам аԥҳәыс, уи лҿаԥхьа ушыламысдоу
удыруазар.Мап анакәха, ашьха ӡымҩас егьа икәеикәеиуа ицқьазаргьы, амҩа ԥызкрац иаԥгылаз абахә, алым еиԥш агыгцәа
ргыланы иажәымларц залшом.
Ница дарсушәа дгылан ԥыҭрак, нас ауаҭах ахашәара-ҵашәара
даалеи-ҩеит ҩынтәҟа.
– Шаҟа уламысдоузеи Кан, убзиабара сыблақәа шԥахнаҩеи.
Изсызгәамҭазеи уара зны-зынла ушеиҭашәалоз. Ҳаицны
ҳашнеиуа, ахәыҷқәа анубалакь ублақәа рыдхалон, уҟазшьа
аҽаԥсахуан... Хәыҷы хьыӡқәакгьы зны-зынла иуҳәалон, аха
уи ҳара макьана уаҩы дахьҳамам иахҟьоз џьысшьон. Аха уара
уҭаацәаразаарын: уԥҳәыс, уԥҳа, – еицырхыргахьаз раамҭа кьаҿ
иалууаа илзааиуан агәалашәарақәа, – дзужьазеи умҩа иаԥшыз
аԥҳәыс!
Абас гәаныла ацәажәара даҿын Ница. Нас лылаӷырӡқәа
лӡамҩа инахьибаҳәан, икәыркәыруа лыхәда иныҵалеит.
«Ҳаиқәымшәар иамази уи аҽны», – лгәы дҭацәажәо дышнеиуаз, астол аԥхьа даангылт лара. Зныказ еижәхысланы зҿаазхаз
лылаӷырӡқәа, амца зҵоу аҭуџь еиԥш, лцәа-лжьы инақәба ицеит,
лгәы ҭыҵны ицар аҭахызшәа, лгәабыцаҟь есааира ишьҭыҵуан:
«Иҟалап уара узы Наташа лгәаҿы ииз абзиабара раԥхьаӡатәи
акәызҭгьы. Нас сара сызусҭада?! – аӡәы диазҵаауазшәа лыбжьы нҭылгеит Ница. Агаз зхьыршоу амҿҩа амцабз еишьылӡа
ишақәҵәиашо еиԥш, лгәы есааира еибакуан. «О, усхыҵ, абзиабара хыда! Ианаҭаху уаргьы саргьы ауаҩы изы иҳалшароуп
аџьашьахә». Ница иаақәылԥааз апатреҭ ахышә ахь илыршәразы
лҽыназылкын,
аха илзымгәаӷьызт, ишлымчыз иҭыԥаны ицоз
лгәы инадлырӷәӷәалеит. Аҷеҩҳәа зыԥҽбжьы газ асаркьа лцәа
дынҭнарԥсааит, ахәаԥшра лзымгәаӷьуа, ԥыҭрак лгәы иадкылан
илкын. Иадхны данахәаԥш, апатреҭ зныз асаркьа, Кани лареи
рыбжьараҵәҟьа еиҟараны инеиҟәшәахьан.
Ница зыҽхыршәааны илзааиз агәырҩеи лареи еиқәԥо ауада ишыҩназ, хымш нҭакәкәа ицеит. Аҵыхәтәаны зда дызхымсуаз, лара луаҩратә ламыс иланаҳәауаз, илабжьнагауаз аус
аҿы даннеи, лгәы еиқәырхха иҿалҳәеит, уи дахысны аԥсразгьы
даҽакы лҽазылымкырц ӡбны. Асалам шәҟәгьы ателеграммагьы
нхәыҵаршәны аӡәы илаԥш иахьыҵамшәашаз илҵәахит.
Амра уи аҽны ахәқәа руакы ахагәҭа аҵыхәтәантәи ашәахәақәа
нықәшьны, иаҩыҵракны иагахьан. Алашьцара аԥсабара есааира иахыҵәон. Аиҩхаарақәа ирыбжьҟьаны иааиуаз
ахәылбыҽхатәи аԥша хьшәашәа, Кан ихылԥа ихкәыцәааны
иагар аҭахызшәа, аҿывҳәа инеихасуан. Еиқәыԥшьыхаа иҳәаны
ихагылаз ихахәы еиқәаҵәа шьыҵәрак налԥааны ибла
инҭанажьт. Заа ихиххьаз ихылԥа агәаҩара инапы ҭаршәны,
агәыргәыл еиԥш игьежьыхәҵәаӡа, имаҟа ҟьаҟьа зкәыршаз
иӡара па иадкыланы икын. Аӡыжь иаҵәа аԥштәы змоу ибла
иаҵәақәеи иаазоуны иҟоу ихиҿы гәки иахьынеибыҭоу уамашәа
иԥшӡоуп. Ԥыҭрак ашә дылагылан. Ашьха ӡымҩас иҽҭишьызшәа,
дыхьшәашәаӡа дҟалеит, нас илаԥш зыдхалауаз акгьы анимба,
акупе ахь даахынҳәит.
Акупе аҿы Кан дандәылҵуаз иҟамыз ҩыџьаҟагьы ацлахьан.
Ҭынчран. Зегьы хәыцырҭак-хәыцырҭак рыман, уара узусҭада,
сара сызусҭада, уабацо, сабацо ҳәа лаԥшыла еибырҳәар
рҭахызшәа, рылаԥшқәа неиқәшәауан.
– Саҭамзааит шәахьсыргәамҵуа, аха сҭыԥ ахь снашәышьҭындаз,
– иҳәан Кан, наҟ-ааҟ зҽеиҩшаны итәаз днарыбжьысын,
ахышәҵәҟьа днадтәалеит, адәыӷба ахьцоз ашҟа иҿы рханы.
Ишшарыз ишахьан, Кан дызҭаз адәыӷба алҩа ахылҟьа,
арҵәааҳәа иҳәҳәауа, ахә ду амгәацәа инкылҵәраан ақалақь
ианналалоз. Акупе аҿы зегьы еибадырхьан. Иааркьаҿны
рҭоурыхқәа еибырҳәахьан. Ацәажәара мыцхәы бзиа избоз
ашлагьы игра алахитхьан. Ақәа цырақәа асаркьа еиҩдырффар
рҭахызшәа, рҽырнааны ахышә адәахьала рҽнадырҵеит.
Ажәҩангьы гәалак амоуп уҳәаратәы, алакыҵа
ыҵыршәаа иҟан.
Авагонқәа, аҭыӷьқәа реиԥш, атаз-чазҳәа инеидыслан,
шьҭахьҟа
инеидыҵт, нас рыхқәа неидырӷәӷәаланы, рымчқәа
шәаны еинаалар рҭахызшәа, аиха инықәҳәазан иааидгылеит.
Ауаа аӡәи-аӡәи еишьҭагыланы, абарҵа ҭшәақәа ирыбжьысны
адәыӷба аҭыҵра иаҿын. Амш аҟазшьа уаҩ даргәырӷьомызт.
Ақәа цырақәа иасааира ижәпахон, иссахон.
Кан адәыӷба данҭыҵ, ажәлар рыжәпара дналс-аалсуа, дыццакны автобусқәа раанҿасырҭахь иҿынеихеит.
Ҩымш раахыс Ница дҵызҟаҟаауаз агәырҩа анапҭыԥ ҿаҿаӡа
лхы-лҿы ианнаҵахьан. Лыблагәқәа иасааира инаскьауан,
ллакыҵа ҭыгга иҟан. Аҵх агәҭаны дцәырҳаны данааԥш инаркны,
уаҳа машәыршақәгьы лылацәақәа неихьымшькәа, иккаӡа иаалыршеит. Ацәыҵлашара ауада иҩналахьан. Афырҭын
бааԥсы амшын ацәқәырԥақәа шеиннаҟьауа еиԥш, лхәыцрақәа
деинырҟьон
Ница. Урҭ зны хыхь дхаргалон, нас ахаҳә лыцраҳәоушәа дкаууа
аҵан дыргауан. Ианакәзаалакь акы даназхәыцуа ҵасс ишлымаз
еиԥш, уажәгьы лгәы аҩада ирханы дышьҭан. Абахә ашьапаҟны
ҿыц зхы ыҵызгаз аӡыхь еиԥш, лыбла анаӡарақәа ирыҵкьасон
алаӷырӡ. Урҭ ацәыкәбар пҟышқәа ллымҳа ашьаҭала рымҩа ылхны, лыхәда ԥшқа аҟны еиԥылон. Ахәыцра зынӡагьы дагаӡазаап,
агәырҩа иардысзаап лцәа-лжьы, илҿыкьасоз алаӷырӡқәа амалахазгьы илызгәаҭомызт. Мап, иҟасҵарызеи, схы зқәыскрызеи
ҳәа лыӡбомызт
Ница. Уи ӡбан, лакьысра зқәым акы акәны
лгәаҵан иҵәахын. Аха, ишԥалури, абамба аиҳа иԥшқаны лгәы
злаҳәаз абзиабара, амацәыс еиԥш илызцәырҟьаз агәырҩа насны ицҟьашәҟьа иагеит. Нас уи агәырҩа, алаӷырӡ еиланарҩынтын,
лцәа-лжьы иахьнагӡеит. Абзиабара хәмаргам, уаҵаҟьаргьы
ишәаны ихьаҵуам. Уи аԥсҭазаара иахышәҭуп. Џьара ипытуеит
– игәазырҳагоуп, даҽаџьара иҿшәауеит – игәыҭшьаагоуп. Аха,
Ница лҿы иуадаҩхеит уи ашәҭыц аҿшәара, избан акәзар, уи
раԥхьаӡа лгәаҿы ииз бзиабаран.
Аҵх дуӡӡаҿ дахьгәаҟуаз еилшьқьраазаап лыхцәы, еиларшаны
ларӷьарахь ала илыван. Уи аамҭазы аҵәҵәабжьы хрыжь-хрыжь
игеит. Ница дшәаны ахьшәҭҳәа лиарҭа днылатәеит.
Иаразнакгьы илдырт Кан шиакәыз. Избан акәзар, Кан ианакәзаалакгьы
аҵәҵәа аныҟаиҵо, «Ни-ца» ҳәа лыхьӡ шаҟа нбан цыра амоу
аҟара, аҵәҵәа абжьы иргауан, уи лыхьӡ аҳәашашәа игәы иарбаны. Ари дашьцылахьан Ницагьы. Дыццакны лылаӷырӡқәа
лрыцқьан, лхалаҭ лшәылҵеит, асаркьа днадгылан лҽеиҿкаара
далагеит. Ианакәзаалакгьы Ница ишахәҭам лхаҵа дибар
лҭахымызт, маҷкгьы дицәыԥхашьон.
Кан игәы ццакны аисра иалагеит. Игәхьааигоз, дызҿыгәкаауаз
иԥҳәыс ԥшӡа уажәы ашә аалыртышт. Уи усҟан дигәыдиҳәҳәалап,
лыхцәы қамызқәа ихәда иакәыршаны, аҳәыҳә ԥшқа еиԥш
дигәыҵакны илеиҳәашт, дахьыҟаз иибаз, иаҳаз. Иаргьы
дазыӡырҩышт дыҟамижьҭеи лара аамҭа шылхылгаз атәы, лыбжьы рхәыҷны, игәы лыҽнадҵаны, ҭынч ианиалҳәауа. Кан абас
дхәыцуа дышгылаз Ница ашә аалыртит,гәала змаӡам аӡә леиԥш,
лыблақәа лхаччауа. Аха лгәы амца ҭагьежьуа аҭыблаара иаҿын.
Лылагәқәа рыҩнуҵҟала
уажәы-уажәы алаӷырӡ нарыжәлауан,
аха лхы-лҿы акгьы анлырԥшуамызт. Кан инапы рџаџаӡа Ница
дааигәыҵиҳәҳәан,
лыблақәагьы днырҭагәӡит. Раԥхьаӡатәи
аминуҭ азы еиԥш, рҩыџьагьы рыԥсы ӡаны, краамҭа еидгылан.
Нас Ница илыкәыршаз анапқәа днарыхан, ихааӡамкәа лхаҵа
ибла дынҭаԥшит. Ишәҟәыҭра ааимхны егьи ауадахь лҿыналхеит.
Ница агәала шлымаз Кан изгәамҭеит. Игәеиҭаӡаргьы агәра игозма, уи гәалск лоуны ахаангьы блаҵархәыла дихәаԥшып
ҳәа.
Кан иҽеиҭакны дааҩнашылан ихы ахҳәа алшьуа, Ница
ашәҟәы даԥхьауа адиван дахьықәтәаз даалыдтәалеит.
– Ибыхьи, бгәы еиқәшәами, бҟәиҭшәа бызбауеит? – иҳәан,
лыжәҩахыр инапы накәыршаны дааидихалеит.
Хымш раахыс амаҷар ҿа еиԥш агәараҳәа ишуа лгәы иҭажьыз
агәырҩа хыҽҽаны ицар аҭахызшәа, лыҩнуҵҟа иааилагьежьит.
Нас хрыжь-хрыжь иҵаулаӡаны даақәыԥсычҳан, аҿарҳасрахь
иниаганы, лҿы лнапы наԥыралкит. Лышәҟәы неикәаԥсаны
дахьтәаз инықәылҵан, дҩагылт.
– Сызхара ацәара ҟалом ари абжьарак, исыхьыз сыздыруам,
– лҳәан, ахышә днадгылан иаалыртит.
– Достоевски иҩымҭа: «Иларҟәуи зцәа ԥҽуи»! – ҳы, иаанагозеи ари, – Кан игәы дҭацәажәауа, ԥыҭрак Ница дзыԥхьауаз
ашәҟәы нарҳәы-аарҳәуа икын. Ус Ницагьы дааин, лнапқәа еихыршьны изқәа инкыдылҵан, лыхгьы наидылҵеит.
– Аказы суазҵаарц сҭахижьҭеи акрааҵуеит, аха еснагь
исхашҭуеит, – лҳәан Ница, лхы Кан иаԥхьаҟа иааиаганы
иҵегьгьы дааскьаны днаидтәалеит.
Кан уи аҭак аҟаҵара дшазхиаз лырдыруа, иҽаариашаны
днатәеит.
– Уара адунеи уахьӡахьеит, милаҭс иҟоу, шамахамзар, узнымиац, иумбац аӡәгьы дыҟам, нас абри раԥхьатәи абзиабара ҳәа
ҳазлацәажәауа џьаргьы ицәырымгакәа, сара сҟынӡа аагара
злаулшеи? – иара иахь дымԥшӡакәа днаҵааит Ница.
Кан дызқәымгәыӷуаз азҵаара аҭак аҟаҵара зынӡак иааицәуадаҩхан,
иҵарыз акы наилакшазшәа дааҳәцымцит. Нас ибжьы ҭганы аҟырҟырҳәа даачан, Ница лхы ааигәыдырӷәӷәаланы
лыблақәа неимда-ааимдо днырҭагәӡит. Ашырҳәагьы дҩагылан,
имаҟа рҽеиуа, ԥыҭк даалеиҩеит.
– Ари азҵаара бамырҭынчуеижьҭеи акыр ҵуоу Ница? –
дԥышәырччауа днаҵааит Кан.
– Мап, ус акәым, аха иумдыруеи аԥҳәыс гәы шаҟа иԥшаауа,
шаҟаџьара икыдҵаало, – наҭалкит ларгьы.
– Еҳ, аԥҳәыс гәы, аԥҳәыс гәы, шаҟа урыцҳаузеи! – иҳәан,
иныҵакшәагьы даақәыԥсычҳаит Кан. – Ибгәаламшәои Ница,
Есенин абас џьара имоуп:
Зны абзиабара зоухьоу, уи уаҳа изцәырҵуам,
Зны иццышәха ибылхьоу амца узаркуам...
– Нас иауазеи уи?
– Иаухуеи, уигьы ауаҩы игәы акәхарын иззиҳәауаз, – ҭынч
даацәажәеит Кан.
– Нас уиала, даҽаӡәы бзиа дызбахьазҭгьы бара бзиа бызлазбарызеи ҳәа аума иуҳәарц иуҭаху? – наиаҭалкит Ница.
– Седроу бара бышсыхәаԥшуа, аха сара ҩ-гәык сызҭам, акы
акәын исымаз, иара уигьы бара исцәыбгеит, – Кан иҽырқьиаӡаны
Ница дахьтәаз даалыдтәалеит.
– Абарҭ уажәақәа џьаргьы ишумҳәац ала агәра узсыргару?
– Раԥхьатәи сыбзиабара санықәны агәра бсыргауеит.
– Цәгьалаҵәҟьа урыцҳасшьауеит.
– Изуеи?
– Афронт ахь уанцоз аӡәгьы уахьынаскьалымгаз азы, – лыбжьы ларҟәны, ҿыцха дыԥшуа инацылҵеит Ница.
Иԥҳәыс лнапы рҟьаҟьаны иӡамҩа инажәылҵазшәа, зназы
дҟәызгаӡа даанхеит уи.
– Сара сыҷкәынан, ҷкәынак дшыҟаз сыҟан. Егьаҩы наскьазгахьан, егьаҩы снаскьаргахьан. Аха уажәы зыӡбахә ҳалацәажәо
раԥхьатәи абзиабара акәзар ҳәа сыҟоуп, – иаразнакгьы
иҽааиԥсахт Кан.
– Седроу, уареи сареи ҳаиԥш бзиа еибабауа ирхыргахьоу
зегьы еибырҳәалар, рыбзиабара иаҳагьы иарӷәӷәауеит
ҳәа сгәы иаанагоит, – лҳәеит Ница, Кан ибла дхыԥшыло.
– Схәыцуеит, сеиҭахәыцуеит, аха бара ибцәызӡаз ҳәа акгьы сыздыруам. Иашоуп, афронт ахь ҳандәықәырҵоз рыцҳа, ӡӷабк снаскьалгеит. Надиа акәу, Катиа акәу, лыхьӡгьы цқьа исгәалашәауам,
– инацәкьыс илахь иаларкьакьауа дынкахәыцт Кан.
– Нас уи дызрыцҳаузеи?
– Уи лрыцҳара атәы аҭоурых дууп, иазыбуазеи.
– Уеизгьы.
– Уи аӡӷаб лыԥсы еиԥшҵәҟьа бзиа сылбауан. Ҽнак сыбла
дынҭамԥшыр дхагахауан, сахьцалакгьы агага еиԥш
дсышьҭан... – Ница лыблақәа ааихмырсыӷьӡакәа дышихәаԥшуаз
ангәеиҭа, ихы-иҿы акы анылхыр ҳәа дшәан, наҟ
днахьаҳәит. – Афронт ахь сышдәықәырҵауаз анлаҳа, ларгьы
днеит. Аха рыцҳа зысҳәауа, уи уа дахьзахымсыз ауп: ҳара
адәыӷба ҳанҭалауаны, абомбақәа ркажьра иалагеит, адгьыл
аадырҳәит. Ианааҭынчраха, снаскьазгаз аӡӷаб дахьгылаз
снеизар, дыцҟьашәҟьа, алҩа лхылббы дышьҭан. Уи лыбзиабара сгәы ҿкааны саман ҳәа басҳәар бызжьеит, аха иахьагьы данысгәалашәалакь цәгьалаҵәҟьа дрыцҳасшьауеит,
– даақәыԥсычҳашәа иун, иажәа даалгеит Кан.
Ница Кан уаҳа акгьы азы димазҵаакәа, дҩагылан егьи ауадахь лҿыналхеит.
Кан аусура данца, Ницагьы авокзал ахь ицоз автобус дынҭалан
џьаранӡа дцеит, аха рацәак ҵаанӡа дхынҳәит. Шьыбжь
анхыҵ, ажәҩангьы ккаӡа еилгеит. Аԥҭақәа рызбжак еиҳа рыҽрыцәгьаны
илаҟәын, амшын иаҿыкәшаны инхгылт. Егьырҭ цәыш-цәышӡа ашьхаҟа ихалан, рыҽшаны ахрақәеи ашьха
каҵәарақәеи
инарыдтәалеит. Амра хааӡа аԥсабара аҽаларҵәаны иԥхон.
Ница лымаҭәа-лҩыҭәа лҽеиқәыршәаны Кан иааира дазыԥшны
дтәан. Асааҭ фба ҟалахьан Кан данхынҳәы. Дааԥса-дкара
дыҟан, аха уеизгьы иччауан ихы-иҿы. Ибла иаҵәақәа агәырӷьа
рхыҳәҳәыла иҟалон, Ница аҩны дшыҟоу уи данааилакь. Иҿы-инапы илырӡәӡәан, заа ихәы илырхиахьаз наимҵаргыланы,
днаскьаны днатәеит Ница.
– Изакәызеи, гәынхарак бымоушәа збоит, – иҳәан Кан дшааиуаз, ихәы дахамтәакәа, Ница дналыдтәалеит, лыжәҩахыр инапы нықәкны.
– Иарбан гәынхароу, – лҳәан Ница, лыбжьы ҭганы акыркырҳәа даачеит, аха лгәы шымччауаз лыблақәа ирхубаалон. Кан
зназы ииҳәара изымдыруа даалак-ҩакит. Лыжәҩахыр иқәкыз
инапы ашьшьыҳәа длахан, лнаргәыҵ инанҵаны, егьи лнапала
ашьшьра дналагеит.
– Акы уасҳәон угәы сызнымхозар, – асаараҟа дыԥшуа
даацәажәеит Ница.
– Иарбан гәынхароу, сыбзыӡырҩуеит, – Кан иҵегьгьы дааскьаны дналыдтәалеит.
– Абар уажәшьҭа быжьба-ааба мза ҵуеит аҩны сҭаацәа
снарыламԥшиижьҭеи. Ари абжьарак исыхҭашәан, ахагахара саҿуп. Ахәыҷқәагьы ауҳашьҭит, аҩныҟа сцаны мызкаҟара
снарылатәар сҭахын, – ацәажәара даҿын Ница.
– Мызкы! – дааҭрысит Кан, амшқәа наиҵасызшәа дагьыҩагылан
даалеи-ҩеит. – Мап, мап, мызкы рацәацәоуп, сымацара мызкы абра аума сахьаагылауа, – иҳәауазшәа, ауадагьы
дныҩнаԥшы-ааҩнаԥшит. Изнапык имаҟа иавҵаҵаны, егьи изнапык иџьыба инҭеикын, амшын ахь ихаз аԥенџьыр днылагылеит.
Ница дҩагылан ишьҭахь ала изқәа лҽынкыдҵашәа
даагылт.
– Абжа, – аӡәы иаҳар ҳәа дшәауазшәа илымҳа инҭалҳәеит.
– Ианамух уи сақәшаҳаҭхоит, – иҳәан Кан, даақәҵәиааны
Ница дааигәыҵаиҳәҳәан, ихианы астол иқәгылаз ихәы ахь диманы иҿааихеит.
Амра аҭашәара рацәак агмызт Кан аусурахьтә данхынҳәы.
Уажәраанӡа иҟәандаӡа иасуаз аԥшагьы акыр иааҿыхьшәашәахьан.
Кан иԥҳәыс ацара лҽазыҟаҵаны дыҟазшәа аниба:
– Нас уаха бымцар аныбымух бнаскьазгоит, – иҳәан, даалыдгылт.
– Уааԥсаны уҟоуп, ухы нықәҵаны уԥсы шьа, макьана цәыкьоуп,
сааҭк ашьҭахь аҩны сҟалоит, – лҳәан, днеин Кан иикыз лчамадан ааимхны, лызнапык иӡара инакәыршаны, лхгьы ихәда
иныҵалҵеит. Аха иаразнак дааҭрысит, лцәа-лжьы зблышаз
акы инадсылазшәа. Аԥсыӡ еиԥш днеимпыҵҵәраан,
лыблақәа
дырҭамырԥшӡакәа, – уҟаз, уҟаз, – ашә ааимԥааны дындәылҟьан,
аддыҳәа амардуан длаҿалеит. Кан, Ница лҟазшьақәа
џьашьаны, ииҳәарыз иҿамшәо дгыланы дылзыԥшуан. Ница
илыкәыршаз инапқәа ус иахьикыз иаанхеит. Ашьыжьтәи анаҟә
еиԥш агәынамӡара гагаҵас ихы-иҿы иазааиуан. Аха иаразнак урҭ аҵарӡны, аԥышәырчча гәыбзыӷ неиҿысит, иблақәагьы
аакәеицеит, – ҳаиԥырҵра ауп илцәыхьанҭахаз, жәохә мшгьы дзаагылом, – иҳәан, гәаныла даацәажәеит. Нас дыццакны аԥенџьыр
днадххылеит. Ница акыр дҩаскьахьан. Архәара даҵәахаанӡа
дгыланы дылзыԥшуан. Нас деиси-еисиуа наӡаӡа дицәыӡызшәа
ихы хьшьшьы ахышә даадҵит.
Ница акасса днадххылан абилеҭ анаалхәа, дыццакны авокзал аҩнуҵҟа иамаз аԥошьҭахь лҿыналхеит.
– Ателеграммазы абланк сышәҭару? – ахышә хәыҷы лхы надылкылт Ница. Абланк лыманы астол днадтәалан, акалам кны,
дхәыцуа ԥыҭрак дтәан. Нас дыццакны аҩра дналагеит:
«Шәысԥыл, ииун 7 рзы уа сҟалоит. Адәыӷба №34, авагон №8.
Банхәыԥҳа Ница Акаба».
Ница ари ателеграмма андәықәылҵоз ауаа адәыӷба аҭалара
иалагахьан. Ларгьы лвагон ахь лҿыналхеит. Зегьы рҭыԥқәа
ылхны итәахьан. Анаскьагаҩцәагьы еихьышәшәа-еиԥышәшәа
авагонқәа рныжьра иаҿын. Ница иахьылҭыԥыз акупе аҿы данааи, арԥыс заманак, «анцәа исиҭеит» иҳәауазшәа,
иҽыртланы
акупе дыҩнан. Иблақәа шаҟьшаҟьауа акупе иҩнагьежьуан.
– Аа, бзиала иаабаша аҭыԥҳа, арахь бышлеира, аҭыԥқәа
мачхәума, ана ибҭахума, ара ибҭахума, иаҳа бахьыманшәалахауа,
иаҳа иахьыбҭаху, – арԥыс Ница даниба иҭырбӷьыжәааны
иоурысбызшәа хыбжа-ҿыбжақәа неишьҭеиҵеит,
еиԥхьытта
икнаҳаз имаҭәақәагьы аттаҳәа икныхны инеиҩыҵреикит.
– Иҭабуп, иҭабуп, уиаҟара агәырҩа шәҽалашәымҵан, – лҳәан,
Ница илывагьежьуаз ахаҵа дихәамԥшӡакәа, лчамадан лаԥхьа
инаргыланы, лчабра аалҿшьуа днатәеит.
Ахаҵа акы иҳәар шиҭахыз удырратәы, иԥынҵа зҽаҵарч
иҿаз иԥаҵа еиқәаҵәақәа иԥышә аҟны иҵысҵысуан. Аха Ница
уаҳа иқәҿылымҭуашәа аниба, «бара беиԥшгьы аӡәы даабахьеит, ибмуӡахтеи» иҳәауазшәа, иқьышәқәа нҭырқәацәааны Ница
днықәиҵан, наҟ адәахьы аԥшра далагеит.
Ница уажәы-уажәы Кан адәахьала аԥенџьыр дааҵагылашашәа
лгәы иабон. Адәыӷба адәықәларагьы рацәак агмызт. Авокзал ахьынтә арадио уажәы-уажәы аур-ур ахырга,
ишнаҵҟьара игылаз адәыӷбақәа амҩа иқәнаҵон.
Аҽыҩ-сыҩҳәа инхәыҵҟьаны аҩнуҵҟа алашарақәа акит.
Ашәгьы ашьҭыбжь мыргаӡакәа инықәшьқьраан, иааиуа сышәԥырхагам
аҳәозшәа, аҭӡамц инавагылт. Иааҩнашылаз ауаҩы
ау иеидарақәа наргыланы, аҭыԥ аԥшаара дналагеит. Ишьҭаланы
иааиуаз аҳәсақәа аҩыџьагьы ашә иахьаахыҵҵәҟьаз
наҟ-ааҟ еиҿаԥшуа инатәеит.
Аҵх акыр инаскьахьан. Адәыӷбагьы Амшын еиқәа аҟәара
ннажьрацы рацәак агмызт. Хымш раахыс зыхәда агәырҩа ахажьыз Ница абжьаратәи ацәарҭаӷәы дықәианы дыцәан. Аҿы
аартны лгәы иқәын Достоевски ироманқәа руакы. Акупе аҿы
зегьы змараз рхы анрааланы, џьоукы ҭанагаланы ицәан, даҽа
џьоукыхгьы ицәа-ааԥшуашәа иҟан.
Адәыӷба аҿынанахеит, ицон уи аҵх иалууаа...
Амш ахәларахь инеихьан. Ақалақь аулицақәа руак аҿы,
ашьабсҭа еиԥш, ажәлар рыжәпара далҟьа-алҟьо ԥҳәыс хыцәк,
игьежьыхәҵәаӡа лхы ҵырффаны днеиуан.
– Саҭамзааит, аҩыза, саҭамзааит, – лҳәан, ганла днызцәхасны
ибырбыруа зҿыналырхаз ахаҵа фархь иахь даахьаҳәын,
лыбла
агәырӷьа хыҳәҳәыла, аминауаҭра нышьҭалҵан, дырҩегь ажәлар
дрылҵәраа атроллеибус аанҿасырҭахь лҿыналхеит.
Аԥҳәыс
дышнеиуаз деиҵамхаӡакәа атроллеибус амардуан днаҿаԥалт,
илышьҭарххны ашәқәагьы рҽынеиҿарыжьт.
Атроллеибус иҭаз
зегьы аԥҳәыс еиламгыла дџьашьаны иналыхәаԥшит. Уи лгәы
ҭыԥаны ицон, илашон лхы-лҿы. Дытҟәаны дызмаз агәырӷьара
лыблақәа хнакын, раԥхьа дназыдгылаз аԥҳәыс лахь иналырххеит абилеҭ ахә. Аԥҳәыс дԥышәырччо иаалыдгылаз лхаҟнытә
лшьапаҟынӡа лаԥшыла днеиԥхьылшьшьаан, уаҳа акгьы мҳәакәа,
лԥарақәа аалымхны, абилеҭқәа ҭиуа иааиуаз акондуқтор иналлыркит. Аԥҳәыс абилеҭ анлырҭа аԥхьаҟа дааиасын, лџьыба
иааҭылгаз қьаадк акыраамҭа лылаԥш адырхаланы дахәаԥшуан,
нас лгәы инадырӷәӷәаланы, дылбаараны дахьыҟаз аанҿасырҭаҿы
данааи,
атроллеибус дынҭҟьан, лаԥхьаҵәҟьа игылаз аҩнеихагыла
дныҩнапҟа дцеит. Апарпанта еиԥш еихарҵәины хыхь ихагалаз амардуан даҿаҵәиуа, али-ԥси рыбжьара ахԥатәи аетаж
дхалан, дҳашԥышуа ашәык лыҽнадлыжьлеит.
– Кама-а, аа Кама, сыԥҳа, – ацаԥха аҭыԥ кылҵәаны иахьыҟаз
лԥышә надылкылан, аҿыҭра далагеит агәақь-агәақьҳәа ашә
дахьасуазгьы азмырхакәа. Ари Кан Акаба ихеиршҭыз ԥыхьатәи
иԥҳәыс Наташа Суркова лакәын.
– Уажәыҵәҟьа мама, уажәыҵәҟьа, – ауаҭах аҩнуҵҟа илахҿыхӡа
Кама хәыҷы лыбжьы геит, инашьҭарххны ашәгьы аатит.
– Кама, сыхаара, – Наташа лыԥҳа даамҵарсны дналгәыдлыҳәҳәалт.
Кама хәыҷы иҟалаз закәу лзымдыруа, лыбла ҭырхаха
лан дналыҵаԥшит. Лыблагәы аҿы икәеицеиуан агәырӷьаратәы
лаӷырӡқәа.
– Баԥхьа, баб иаҳәшьа иаҳзаалышьҭит, – ателеграмма Кама
иналлыркын, уаҳа лгәы акгьы лнамырҳәазт, дышнеи-шнеиуаз
ахыԥҳәа адиван днықәҳаит, Кама хәыҷы лҟәаҟәа икәыркәыруа
ахьҭшьра нықәлан, нас лхәы-лжьгьы қақаӡа инеилагылт.
– Саб иаҳәшьа?! Абгьы дсымаҵәҟьазаап нас сара, – гәаныла
даацәажәеит Кама. Лгәы иаҳагьы ирццакны аисра иналагеит,
лԥышә хәыҷқәагьы неидлырӷәӷәалт. – Уажәшьҭа
ишәсырбап
сара аб дсымамзар, уажәраанӡа абыда ииз Кама ҳәа скыдцаланы сызмаз, – аалгәахәт. Нас дшеибакәу деицрашәауа, аԥсуа
шьа илылазгьы аччаҳәа иеилашит. Нас анбанқәа еицҵаны
ателеграмма аҵыхәанӡа даԥхьеит. Уи ашьҭахьгьы аҵыхәтәан
ианыз лылаԥш адырхаланы дахәаԥшуан,
– мама, саб иаҳәшьа
Ница аума илыхьӡу, – лҳәан, лан дналҿаԥшит Кама.
– Ница ауп баб иаҳәшьа илыхьӡу, сыхаара, – Наташа лхы
ларҟәны лылахь днагәӡит.
– Шаҟа ихьӡ бзиоузеи Ница, – лыбжьы ныҵакшәа даацәажәан
Кама, ақьаад лԥышә инадлырӷәӷәалеит. – Мама, уи дыԥҳәыс
бзиами? – деиҭанаҵааит Кама.
– Ницагьы дыбзиоуп, бабгьы дыбзиоуп, – аҭак ныҟалҵеит Наташа.
– Аха сара, – аалгәахәын, лхы лнапы алшьуа асаркьа днанԥшылт.
Икәрыцәӡа иҟаз лхы-лҿы ԥшӡа, илыциз шьанақәоушәа џьарак-ҩыџьарак раҟара иақәԥсан ахәшәблы
иаҵәа ҭыԥқәа. Уи Наташа лхы-лҿы иаҳа агәкыра-цәа аханаҵауан. Амацәаз акәшап
угәахәратә лӡара пан, аха аамҭала зны цәа-жьыла иҵегь дышбеиаз удырратә лыгәчамақәа
ҟьаҟьаӡа иҟан. Аибашьра ҟалаанӡа
Наташа дыздыруаз иахьа дибар, дааицәымҩашьар залшомызт.
Усҟан анацәаҭыԥ лынхаларатәы лцәа-лжьы ԥшқан. Аӡәы ажәак
аалымеикыргьы, аҵәахаҳа еиԥш иҟаԥшьӡа, игәылҭәаа иҟаз
лӡамҩақәа икәыркәыруа инарҿалауан алаӷырӡ. Дзықәгылаз
адгьыл ажьы алырхьыр ҳәа дшәауазшәа, ԥшьшьала дныҟәон,
иара убасҵәҟьа ҭынч-ҭынч лажәа раӡаны акәын дышцәажәоз.
Аха амцеи аӡи аиха шырӡрыжәуа еиԥш, аибашьра даӡрыжәит
Наташа. Лцәа-лжьы ԥшқа илхаз, иԥшӡоу, ирҭәу цәа-жьыла
ишыԥсаххаз еиԥш ауп егьырҭ лҟазшьақәа зегьгьы шыԥсаххаз.
Дласхеит, дҵархеит. Уи акәым, уажәраанӡа ԥхыӡла дԥыруашәа
лбар, ҩымш-хымш згәы аҭыԥаҿы имааиуаз Наташа, уажәы
апарашиутистцәа рсеқциахь дныҟәон, мчыбжьык ала зныкҩынтә аԥҭа цәышқәа дрылҵәраа, хланҵы адгьыл ахь дҭалалон.
Кани лареи анеиразҟымха инаркны, егьа џьабааи гәырҩацәгьеи
рыцәқәырԥақәа лгәы икыдсыланы иҿырӡәӡәаазаргьы, уи ибзиабара акгьы иазҭгомызт. Аха, Наташа Кан иԥсы ҭаны аибашьра
дшалҵыз еилылкааижьҭеи, илымаз ибзиабара иаҟараны инавагылт, илызцәырҵыз ицәымӷхарагьы.
Наташа иахьада асаркьа лымбаӡацызшәа краамҭа данԥшылон,
лхахәы хьыԥштәыла ахәыц шла заҵә иаларшәыз
ашьаҭа ианкны иналылԥаан, еиҵыхны днахәаԥшит, нас лнацәа
иакәыршауа аттаҳәа инеиҩылҵәҵәан, Кани лареи рпатреҭ
дуны
иҭыхны иахькыдыз ахь лҿыналхеит.
Уи аамҭазы, Кама Ница лтелеграмма кны, адәаҿы гәарҭак
ахәыҷқәа дрылагыланы, лнапқәа нарха-аархо ацәажәара
даҿын.
– Нас, абацәа шаҟаҩ бымада бара? – днаҵааит ахәыҷқәа
иҩрылҳәҳәауа ирылагылаз аҷкәын.
Кама зназы илҳәара лҿамшәо дааихәлахан, аха нас, – саб
Кан ихьӡуп, аа абар, шәахәаԥш ихашәымҵозар, – лҳәан, илкыз
ателеграмма налырххеит, лыԥсгьы шынеибакыз удырратә
лхы-лҿы аԥштәы ааԥсахит.
– Егьи, ашоурадгьыл аҿы инхауа ҳәа зыӡбахә ҳабҳәалоз? –
днаҵаахт аҷкәынцәа руаӡәы зымҩа дахьгылаз. Кама лыблақәа
ҭраа днарылаԥш-аарылаԥшит игылаз ахәыҷқәа, уажәыгьы
сыгәра жәымгаӡои лҳәауазшәа.
– Уи, уи... сабду иоуп, ихашәымҵауазар мама ҳлазҵаап, –
ахәыҷқәа днарылҟьан лҿыналхеит Кама.
– Шәылҟәамҵуеи уара, дыхҭакны дзышәкзеи? – лҩызцәа
аӡӷабцәа хәыҷқәа налԥыххылан дааныркылт.
– Дабахҭаҳамкуеи, ԥҳәыск телеграммак аалышьҭын, лаб иакәу
џьылшьоит, – иҳәеит аҷкәын қәацә. Кама деиҵақьуа аҵәуара
дналагеит, лҩызцәа хәыҷқәа дрыгәҭылак дахьгылаз.
– Кама, аа Кама! – Наташа абарҵа даақәгылан лыбжьы налыргеит.
Кама ҿымҭӡакәа лҩызцәа днарылҟьан, лхы ҵарҟәыланы дыццакуа аҩныҟа лҿыналхеит.
Ашәахьа ашьыжь амш акәӡамкәа иааԥшит. Ааԥын аԥхьатәи
амшқәа руакы ҟьаланы аԥхын мшқәа ирыланагалама
угәахәратәа, ганха иасуаз аԥша хьшәашәа уӡамҩақәа хнаршәаауан.
Амш цәгьан, ашылагәӡа еиԥш анаатә Наташараа
рԥенџьыр асаркьақәа ирхьыӡсаны инеиуан. Адәахьы ишшарыз ишахьан. Камеи Наташеи агәырӷьара иатәнатәны иҟан.
Аҵх абжак имыцәаӡакәа ирхыргеит. Уажәы ишшарыз ианша,
рцара аамҭа шымааицызгьы, рыҩны ашә наркны индәылҵын,
аҳаргь рҽыҵакны атроллеибус аанҿасырҭахь рҿынархеит.
Аҩар аҽырҵаӷаны акаҭран зқәырҭәаз аулицақәа ирықәкьасуа
ажрақәа ирызцон, уи еиҩырффаны амҩа иқәҟьа аҿыв-сывҳәа амашьынақәа лиаҟьа-ҩиаҟьон. Атроллеибусқәа, ахырҵәыжәгақәа
реиԥш, ртәыҩақәа рхарззала, аулица аганқәа
рыҽрывҵакуа инеиуан. Ақалақь ҿыхахьан, аха аҽынтәи аусура
ахы рымкыцызт аҟнытә, адәахьы ԥаса еиҳа ҭынчран.
Наташеи Камеи авокзал аҿы ианааи, Ница даазгараны иҟаз
адәыӷба ааира сааҭбжак агын. Амшгьы ахкәара агәы ишҭаз
удырратәа аҽеиҿанакуа иалагеит.
– Уажәыгьы сааҭбжак агуп, – лҳәан, лхаҿы икыдыз асааҭ
днахәаԥшын, даақәыԥсычҳаит Кама. Ақәа зыхьшы илшәыз лымшьамба хәыҷы ахҭырԥагьы днахан лышьҭахьҟа инхлыршәҭит.
Наташа лыԥҳа илҳәаз ақәҿылымҭӡеит, аха лнапы иҵегьгьы
ирӷәӷәаны иаанылкылан, лыбла еиқәаҵәақәа днырхыԥшылт:
«Кама дсымхны дылгаразы даауазар?» – лгәаҵа инҭалҳәеит
хымш раахыс гәырҩас иҟаҵаны дызмырҭынчуаз
ажәақәа.
– Ница аҩныҟа баала лҳәар блыццауоу Кама? – днаҵааит
Наташа.
– Бара?
– Сара исылалхузеи Аԥсныҟа сганы?!
– Нас саргьы сцаӡом, – наҭалкит Кама, лыбжьы иҵегь
иларҟәны. Ани аԥҳаи еицәажәо адәыӷба ааираны иахьыҟаз ахь
рҿынархеит.
Рацәак ҵаанӡа адәыӷбагьы, аҽура еиԥш ашақә иасуа, архәарҭа
иаавшәан, аныҟәашәа еиҵакуа, астанциа инавалт. Иԥшны игылаз
ауааи адәыӷба иҭыҵызи ааилаҩҩит. Наташеи Камеи авагонқәа
лаԥшыла еимдауа, рнапқәа еибаркны, ажәлар рыжәпара иналс-аалсуа инеиуан. 8-тәи авагон аԥхьа ианнеи, авагон иҭыҵны
зҿаазхауаз зегьы ахраӡага икылырхуазшәа лаԥшыла ираӡаны
иоушьҭуа иааҭгылеит. Авагон аҭацәра иаҿын. Аҵааршәы
ицәдыргылаз аӡырҟәанда
еиԥш, Наташа лгәырӷьа есааира
ихьшәашәауан, лхы-лҿы аҽаԥсахуан. Кама дахьԥшрыз лыздыруамызт. Илывсуаз зегьы лаб иаҳәшьцәа ракәны, дгәамҭакәа
ицозшәа лгәы иабауа дырзыԥшуан. Аҵыхәтәанӡа хаҵаки
ԥҳәыски рчамадан дуқәа ирыхауа иааҭыҵит, ирышьҭарххны
ашәгьы нкыдҳалт. Наташа лгәы хьаауа данаахьаҳә, лыԥҳаи лареи рылаԥшқәа неиқәшәеит.
– Саҭамзааит сахьазҵаауа, аха шәыззыԥшу дсашәымҳәари?
– лҳәан, игыланы иԥшуаз ԥҳәыск Наташараа даарыдгылт. Кама
лылаӷырӡқәа ак намшәан икәыруа лӡамҩа инаҿалт.
– Ҳара Аԥснытәи сасык даҳзаараны дыҟан, ҳалзыԥшуп, –
налаҭалкит Наташа длакҩакуа.
– Илыхьӡузеи уеизгьы?
– Ница Акаба.
– Сара соуп Ница, – лҳәан, лнапқәа рхахо рҩыџьегьы
аалгәыдлыҳәҳәалеит Ница. Аҳәсақәа еилаҵәаны аԥсшәа
еибырҳәеит. Ница, Кама лызхара дылзымбауа, лыбла дҭагәӡны,
днаскьаганы длыхәаԥшуа, нас деиҭагәыдкылауа краамҭа
дылкын. Нас рыхҩыкгьы еицны атакси инҭалан аҩныҟа
рҿынархеит.
Наташеи Ницеи ишырҭахыз изымеицәажәеит, аха уеизгьы
Наташа еилылкааит, Кан уажәыгь разҟык ихы «ишеимҭацыз»,
лара дышлызхәыцуаз. Аҩны ианааи, Камеи Ницеи ааизныжьны
лара усура дцеит. Кама зназы дыԥхашьаны Ница илылҭауаз
азҵаарақәа лхы шьҭымхӡакәа акәын рҭак шыҟалҵауаз,
аха
рацәак ҵаанӡа урҭ наџьнатә еибадыруазшәа еинаалт. Уи акәым,
Кама аҷҷаҳәа дцәажәо адиван аҿы Ница дахьлыдтәалаз, лаб
иӡбахәгьы зны-зынла иналалыршәуан, усҟан Кама лхы-лҿы
ҟаԥшьхауан, лыблақәа ԥхашьон. Ница ахәыҷы дахьлыхәаԥшуаз
лгәы ҭыблаауан, аха лхы-лҿы ианлырԥшуамызт. Кама дзааӡаз
аҟазах ипатреҭ дуны иҭыхны аҭӡамцаҿ
иахькыдыз ахь Ница
дырԥшуа ацәажәара даҿын.
– Сабду Кирим ашәҟәы сзиҩит, ирласны снеиуеит ҳәа, даар,
мамагьы саргьы ҳиццауеит...Уа ахәыҷқәа рацәаҩуп, аӡәгьы
духыччаӡом... – Кама иҵегьгьы днаскьан Ница иналыдылҵеит
лхы. Ница Кама лажәа ахы ахьцоз иаразнак илдырт.
– Уажәшьҭа акгьы хьаабымган, сара сыбзиахә, аб дбымам
ҳәа аӡәгьы аҽԥныҳәа избыҭом, баб иԥсы ҭаны Аԥсны дыҟоуп,
сыԥҳа хәыҷы Кама дысзаага ҳәа сааишьҭит, – лҳәан, Ница Кама
даалгәыдҳәҳәаланы, лылахьгьы днагәӡит.
– Мама? – лыбжьы – ныҵакны днаҵааит Кама.
– Мамагьы даагоит – наҭалкит Ница.
– Нас уантә сабду Киримраа рахь ҳазцо? – Кама Ница
дналыҵаԥшит.
– Устәи иаҳагьы иааигәами.
– Ус акәзар ҳцап, – Кама лхы дырҩегь Ница лыхәда иныҵалҵан
лнап хәыҷқәа налыкәлыршеит.
Аусурахьтә Наташа аҩныҟа даныхынҳәы, Ницеи лареи
еидтәаланы даара акраамҭа еицәажәон. Аҵх ахьцаз рыбмаӡакәа
иҭакәкәа ацара иаҿын. Кама ҩынтәҟа дааԥшхьан,
аха ацәа
деиҭанҭанагалауан.
– Нас шәҟәыбӷьыцк аҩрагьы илымшози, сара снеира уиаҟара
даргәаҟуа дыҟазҭгьы? – дназҵааит Наташа.
– Ашәҟәы аҩра заҭахузеи Наташа, сара исҳәо хабымҵои,
амҩа даԥшны дтәоуп. Инабышьҭыз ашәҟәи ателеграммеи
иқәшәеижьҭеи ҭынчрак имам, быӡбахә ада ӡбахә далацәажәом,
– ацәажәара даҿын Ница. Наташа лшьамхы лнапы ықәкны,
изаҟаразаалакь еицакрак лхы-лҿы ианмырԥшыкәа, Ница лыбла
дхыԥшылауан.
– Бҳәатәы шԥахасымҵои, ихасҵоит, аха...
– Нас «аха» зацузеи, уаҵәыҵәҟьа арзаҳал алагала,
бусураҿынтә бхы бақәиҭыртәразы. Уаҟа ианыбҵоит бзышьҭаз
бхаҵеи бареи шәшеибаԥшааз, уи бара бгаразы ауаҩы
дшааишьҭыз уҳәа зегьы. Маҷк сыгәрамгара бымоушәа бызбоит, аха уа ҳнеир ибдырп сара исҳәауа зегьы шиашоу, бара бзы
абзиа сшашьҭоу, – лҳәан, дҩагыланы даалеиҩеит Ница. Наташа хрыжь-хрыжь даақәыԥсычҳан, «ланхәыԥҳа» дналыдгылан
дырӷәӷәаны даагәыдылкылт. Нас дышьҭалҵарц егьи ауадахь
длыманы лҿыналхеит.
Аҵх абжеиҳарак цахьан. Ница дышнышьҭалаз лгәы ҩарханы
дышьҭан. Лыблақәа зны инеиқәылԥсауан, аха алашьцара иалууаа илзааиуаз ахәыцрақәа лбарц лҭахызшәа ашырҳәа инхылтуан.
Афырҭын бааԥс азы аокеан агәеисра ихыршәлоу афлыка еиԥш,
агәырҩеи ахәыцреи рыцәқәырԥақәа деинҟьо дрыман.
– Ахаангьы схы иадсымбалацыз аҟазшьақәа мчыбжьык
ала ишԥашьҭысхи, – лхы уамашәа ибаны дазхәыцуан Ница.
– Сымцҳәаҩхеит, сгәыжәла цәгьахеит, сычҳара бзиахеит, зегьы реиҳагьы, сыбзиабара мап ацәкрагьы сылсыршоит ҳәа
саҿуп, – лгәаҵа дҭацәажәауа, лцәа-лжьы аҽазымдырӡо идысны
аиарҭа даӷран. Иара ус агәаанагарақәа дышдырҵысуаз ацәа
дынҭанагалт.
Ница дызгаз ацәа Наташа лахь зынӡагьы имааицызт.
Уи дшеилаҳәаз адиван днықәиан, лхы лнапы аҵыргәаны
дхәыцуа дышьҭан. Ҩажәа шықәса наҟ шьҭахьҟа дцан, лыԥсҭазаараҿы
илхылгақәахьаз зегьы еилырттаауа дрылаланы,
уахатәи лҭагылазаашьа азааира даҿын. Лгәы ҭзыргәырӷьаауаз
шықәсқәак анылгәалашәалак, аԥышәырчча хааӡа иналҿысуан,
аха иаразнак, ицәыҵԥхаз амырхәага аԥҭа аԥырачызшәа,
агәынамӡара аԥштәы гаганы иналҿықәлауан.
– Иҟасҵарызеи, абарҭ зегьы ныжьны сцап Кан ишҟа, аха
уигьы избац Кан иакәымзар, ишьақәсыргылаз сыԥсҭазаара,
ахәыҷқәа ркәасқьа еиԥш, исцәыбгап, схы зқәыскуа сзымдыруа сҟалап... – Наташа лхәыцрақәа даамҵадырсын, дрыманы
инҭакәкәа ицеит. Уи, лыблақәаҵәҟьагьы еихамҟәысуа, краамҭа
дшанханы дышьҭан.
– Иара Ницагьы сара сжьара акәзар дызҿу? – егьырҭ
лхәыцрақәа даарымпыҵҵын, Ницеи лареи уахатәи реицәажәараҿы
лҽаанылкылт. – Мап, мап, уи ҩба злоу аӡә лакәым,
лцәажәашьа злазбаз ала, уи ацәгьа сақәшәар зҭаху ԥҳәысым,
– уажәраанӡа инҭыхьшәашәаауаз Наташа лгәы Ница
данышьҭалауаз илзынлыжьыз алаԥш хаа ҟәандаӡа инҭалеит.
– Уамашәа уаҩы иибаша Кани Ницеи лакҭала ишеиԥшу
ауп. Еишьеи еиҳәшьеи ракәым узҳәарым... – Наташа абас шәгәаанагарак дшеимаркуаз, лхаҿы астол гьежь хәыҷы иқәгылаз
арадио аахәарчарын, Кремльтәи акурантқәа рыбжьы хаа
нҭыҩит. Дҩагылан, сааҭк иадамхаргьы лҳәан, лҽеилымхӡакәа
Кама лаԥхьа днықәиан, лылацәақәа неиқәылԥсеит.
– Аҩыза акапитан Кан, еиҭаугәаласыршәахуеит асовет
еибашьҩы иусқәа ԥсыс ирхоу аԥҟаԥҵәа ӷәӷәа шакәу, – иҳәан,
ашә иаахыҵыз амаиор игәыбжьынацәала аҟыгә-ҟыгәҳәа Кан
дызхатәаз астол днас-насит.
– Уажәыҵәҟьа, амаиор Иура, ари сызҿу саалгар, нас шәыграммк
наухәлаҭәаны агаҿа уавазгалоит, иудыруеи уразҟы
узԥшны уаҟа итәазаргьы, – иҳәан даацәажәеит Кангьы, ихы
шьҭымхӡакәа, аттаҳәа дыҩуа дахьтәаз.
Еҳ сразҟы, сразҟы,
Цәгьала иԥызҵәаз сҟарҟы...
Амаиор даақәыԥсычҳан, инапы ишьҭахь иҟаҵаны даалеиҩеит.
Амаиор Иура Орлов гыларала рацәак дыҟамызт, аха ицәа
дҭаҟаца, еинаалак иакәын. Қәралагьы дмаҷмызт, иара ишиҳәало
еиԥш, «зынзаҵәыкгьы игәарԥханы» ԥҳәыс дааимгацызт
акәымзар. Кани иареи ҟазшьала еиқәшәон азы, ҽнак еибамбар
рзычҳауамызт.
– Сыхиоуп Иура амаиор, сыззуклакь акаҿы шьҭахьла сгьежьуам! – Кан дҩагылан атахҳәа имагә ашьхәақәа неидыкшаланы, ихгьы инапы надикылеит.
– Шьҭахьҟа умгьежьуазар уажәы агаҿа ҳнавалар узбахп, – ибжьы ларҟәны даацәажәан амаиор, афронт аҿы ишыҟаиҵалацыз
еиԥш, «ԥхьаҟа ажәылара» иҳәозшәа, инапы наиҟьан ашәахь
иҿынеихеит. Кангьы иаԥхьа иқәыз ақьаадқәа астол амгәа
инҭеиҵан, имаҟа аарҽеины ицоз днаишьҭалеит.
Асааҭ фба инархысхьан, аха амра ҵлак ашәара еиҳа аҽҩышьҭхны
идәықәнаҵоз ашәахәа цаҳә-цаҳәқәа ашәшьыра уҵарцалон.
Ашоура зыкәа аԥхӡы ҭанаршыз ауаа рыԥсы саԥшәмахап
аҳәозшәа, ԥшакгьы агаҿахьтә иасуан. Иуреи Кани, иматаз-матазӡа рмаӷрақәа ҿыҵәҵәаны, ирывсуаз аҳәсақәа рылаԥш рыдырхаланы ирыхәаԥшуа, рыӡбахә иалацәажәо,
ԥшьшьала агаҿа
иаваланы инеиуан. Агаҿа иаваршәыз абаҳча уаала иҭәын. Џьоукы
ана-ара ашәшьырқәа ирыҵагылаз атәарҭақәа ирықәтәаны
ашәҟәқәеи агазеҭқәеи ирыԥхьон. Даҽа џьоукыхгьы еицәажәо
илеиҩеиуан. Амшын
ҭынчын. Зҽеихмыршәшәаӡакәа еикәаҽуаз
ацәқәырԥақәа еиҩырффо, уажәы-уашьҭан инышьҭԥраап
угәахәаратәы, инеиуан
аглиссерқәа. Ҿыц ажәла зхырҟьаз
амхы ихтәалоу аҟәраанқәа реиԥш, зны-зынла рымҵәыжәҩақәа
ҩышьҭхны аӡы иналакшо, амшын рҽахьыгӡаны, каканцәаҵас
иҵысҵысуа ихԥсалан анышьқәагьы.
– Абанҭ итәоу рымала иҟоуп, урзыԥши, ҳара ҳахь ишыԥшуа
убап, – иҳәан, Иура Кан иҽынаидырӷәӷәаланы, мышьхәылҵла
имгәацәа дынҭас-нҭасит. Кан иҭахӡамызшәа ҟаҵаны ганха
дцәыҵԥшны данынаԥшы, итәаз аӡӷабцәа дара рахь иԥшуазшәа
иаргьы игәы иабеит.
– Урҭ аибадырра зҭаху џьоук роуп, рызнеишьас иҟаҳҵарызеи,
– иҳәан, Кан ибжьы ныҵакны иҩыза иахь даацәажәеит.
– Урҭ аибадырра рҭахымзар иалҵны итәап угәахәуазма. Уаагыл, ԥыҭк ҳласкьаны ҳаныгьежьлак ҳшааиуа ҳрыдтәалап, знык
аҽалагалара улырша, нас ирасҳәаша сара избап, – заанаҵы
ахырҽхәара дналагеит Иура.
– Ҳаҭамзааит, шәҭыԥ ахьҳарҭшәо, аха абра ҳшәыдтәалар
ҟалару? – иҳәан Кан, аҟәарасақәа реиԥш, иҟәбаҟәшәо асқам
иқәтәаны аицәажәара иаҿыз аӡӷабцәа даархыкәшан атәара
иҽыназикит.
– Шәтәа, – рҳәан, аӡӷабцәа ласкьан асқам аҵыхәахь еизааигәаны
инеидтәалеит. Иурагьы дааиасын Кан днаидтәалеит.
Ԥыҭраамҭак зегьы ҿымҭӡакәа итәан.
– Абра еиԥш гәҿыӷь ахьырацәоу сара макьана дгьыл
сықәнамгалацт, – Иура даақәыԥсычҳаны ибӷа асқам инадиҵан,
ишьамхқәагьы неиқәиршәит.
– Ҳара ҳамацара ҳакәым, ҳара ҳадагьы агәҿыӷь иаго ауаа
рацәоуп, – наҭеикит Кан, дцәыҵԥшны аӡӷабцәа рахьгьы днаԥшит.
Аӡӷабцәа руаӡәы лхы ақәырԥсны ашәҟәы аԥхьара даҿын. Егьи
лылаԥш ааихмырсыӷьӡакәа еивасны амшын ихыз анышьқәеи
аглиссерқәеи дырзыԥшуан.
– Нас узыԥшузеи, ҳара ҳаиԥш згәы ҿыӷьуа аҩызцәа ахьыҟоу
удыруазар амҩа ҳақәумҵои, – Иура инацәа Кан инаилаиркьакьеит. Ари иаанагоз узыԥшузеи, ҳаззааиз аус напы алак ҳәа
акәын.
– Саҭамзааит, аха дҳашәымҳәари уиаҟара ишәгәарԥханы
шәзыԥхьауа ашәҟәы зкалам иҵыҵыз, – атәарҭа иҽнықәырҳәазаны,
аӡӷабцәа дырзааигәахо днаҵааит Кан.
– Уи уиаҟара интересс ишәымазар... – лҳәан аӡӷаб, ашәҟәы
дахьаԥхьоз лнацәа шыбжьакыз инеиҵалыԥсан, ацәа
наимҵалкит.
– Ах, Толстои, сыԥсы сыԥсынҵры, убас бзиа дызбоит, – Кан
иблақәа ԥхеиԥхеиуа аӡӷабцәа днарзыԥшит.
Аӡӷаб уаҳа дрыламцәажәакәа лхы лаларҟәын аԥхьара деиҭаналагеит.
– Шәахьҭаҳҵаауа ҳаҭамзааит, аха шә-Москватәқәахап шәара,
– ԥыҭрак ашьҭахь деиҭанаҵааит Кан.
Кан ииҳәаз аӡәгьы ақәҿылымҭит. Аӡӷабцәа лаԥшыла иааибадырын ицарц азы иҩагылт.
– Шәзырццакуазеи, шәаатәа зны, ҳнеицәажәап, – игәы
ааԥсахны аӡӷабцәа днарыдхалт Кан. Иурагьы акы иҳәарц
азы иҽыназикын, аха – мап ҳаццакуеит, – лҳәан, уажәраанӡа
ҿызымҭуаз аӡӷаб лҩыза лыжәҩа лнапы наҵылдан, ԥшьшьала
аҟәара инавалеит. Иура иҿы ахьыҩеихихыз асаԥыџь наҵадыргылазшәа
уа иаанхеит.
– Ҳла ажьа амкит уаргьы саргьы, – иҳәеит Кан, инеиуаз
аӡӷабцәа дрышьклаԥшуа.
– Ҳла ажьа злакуазеи, сааҭк уҿы аӡы ҭаҭәаны утәан, ацәажәара
уаналагагьы равтобиографиақәа ушразҵаауаз иҳацәцеит, –
игәы нырханы даацәажәеит Иура.
– Ҳаи, аԥсра рықәшәанда, рӡарақәа еиҩыҳаҳа, изакәытә
ӡӷабцәа шьахәқәоузеи иҳацәцаз, – Кан ибла млашьқәа
еихмырсыӷьӡакәа дрызԥшуан аӡӷабцәа.
– Уажәшьҭа уаха уԥҳәысгьы дыҟам, угәжәажәо аҟәара уаваз,
– иҳәан, Иура дҩагылт, имаҟа инацәкьарақәа авҵаҵан, икьаҿ
ишьҭахьҟа иԥхьаҳәҳәо.
– Умшәан Иура, ахаҵа дахьыҟазаалакгьы ихәы шоуп. Џьоукы
хԥарацәахазаргьы «зҟазшьа бзиоу» аӡәы дышԥаҳамбари,
– наҭеикын Кангьы дҩагылт, дыззыԥшуаз аӡӷабцәа абаҳча
аиаҵәара ианаҵәах.
Уи ауха акәын. Асааҭ 12 рышҟа аусура иаҿын. Шьҭыбжьы
рацәала иҭәыз ақалақь иасааира аҭынчра азааиуан. Абри
аамҭазы ақалақь иналҵшәа, алашьцара ицәыҵагыланы ҩыџьа
еицәажәон.
– Нас уара излауҳәауала, ауаҩы игәы иаҭаху ада аԥсҭазаараҿы
даҽакгьы ыҟазаарым, – игон аԥҳәыс бжьы. Ана-ара иаҿҟьаны
иааиуаз аԥша, аҵиаа иаҵәа рбыӷьқәа арҵысуан. Наскьа ашьаҟа
иадкнаҳалаз афымца лашара ашәахәақәа налгәыдыԥсалон уи.
Аԥҳәыс қәралагьы дмаҷмызт, аха абзиааӡара
шлымаз удырратәы,
лыгәчамақәа ықәчаԥаны, аус бзианы изыдулаз лхы-лҿы
шеишеиуа иҟан.
– Нас ишԥа, бхалагьы базхәыц сыхаара, заҟа шықәса
наҳҵып зыбгәахәуазеи ҳара? Ҩынҩажәа, хынҩажәагьы наҳҵааит
аҭахызаргьы, нас ҳара ари аамҭа кьаҿ иалагӡаны ҳгәы
иаҭаху зегьы аԥсҭазаара иалцәцәааны иҳамгар, ҳгаганы адунеи
ҳшықәу иара ус ҳанкаба ҳцоит.
– Оҳ, шаҟа уҟәышны уцәажәозеи сыхаара, сара схы здыруа
сҟалеижьҭеи абас ажәа ҟәышла аӡәгьы дысмацәажәацт, – лҳәан
аԥҳәыс, Кан ибӷа лнапы накәыршаны, лҽырԥшқаӡаны лхгьы
ихәда иныҵалҵеит. Кангьы аԥҳәыс тата лызқәа аҟьаҟьара инапы наҵидан дааигәыдирӷәӷәалт.
– Нас бшазхәыцра сыхаара, сыԥҳәыс дыҟам, схәыҷы дыҟам,
иахьа аусура саналга, аҩныҟа снықәлан сцар, схы нықәҵаны
сыцәар, наӡаӡа иӡымзи абри уахатәи аҵх гәырӷьахә сара сзы...
Мап, мап, аԥсҭазаара ахьырхьын иаркны бзиарас, хаарас иалоу зегьы алырцәцәааны игатәуп, мап анакәха, иҭацәу ауалыр
еиԥш акеҩ-акеҩ ахго иҟалоит ҳаԥсҭазаара. Уи ашьхымза бзиа
асаранџь еиԥш игәылҭәаа иҟазароуп, – ацәажәара даҿын Кан.
Ибӷа знапы акәыршаз аԥҳәыс иасааира дилаҵәон, иаргьы игәы
еиҳа ирццакны аисра иалагеит, ииҳәоз иажәақәа хәанчахеит.
Нас ишнеиуаз, изнапык азмырхакәа, инапқәа рыҩбагьы
налыкәиршеит...
Аҵх агәҭа ааиҩнашахьан Кан иуаҭах аҿы данааи. Дыццакны ииарҭа ныҟаиҵеит. Нас, оҳ, гәышьа иҳәан, дааԥсаны дшыҟаз
удырратәы, иҵауланы даақәыԥсычҳан, дҟатаӡа иҽеиҵыхны
ииарҭа днылаиеит.
– Фу, шаҟа цәа ихарԥоузеи ауаҩытәыҩса ҟадыџь, – уахатәи
ихымҩаԥгашьа ахәшьара дналагеит Кан. – Сгәы иҭамкәа, схы
иҭамкәа, уахада исымбацыз аԥҳәыс лҿаԥхьа шаҟа спатҟалеизеи.
Уи акәым, бзиа бызбоит ҳәагьы ласҳәеит. Иарбан бзиабароу
иаахәыҵҟьаны сгәы ҿызкааз... Садызцалада сгәы иамҳәоз сыбз
арҳәара... – Ԥыҭраамҭак ихы-иҿы аԥышәырчча аҿықәҳәҳәы
ахәыцра даҿын Кан. – Мап, ахаҵа зегь рыла дхаҵазароуп,
исцәагазеи сара уахатәи аҵх, – иҳәан, гәаныла даацәажәеит,
ихымҩаԥгашьа игәы ақәыбзиаханы. – Иура илҵшәақәа зеиԥшроу
саҳандаз. Аԥсыхәа дыргагьы уи исцәигаз аӡӷаб дзеиԥшразишь,
– дааҳәын Кан варала днаиеит. Уи аамҭазы лыхцәқәа шьқьыруа
ибла даахгылеит иԥҳәыс ԥшӡа Ница. Аха – уи сара дыстәыми,
дысцәызгода, – иҳәан, ихы-игәы дынҭигеит. Иҩыза Иура иигаз аӡӷаб иаԥхьа дааиган дышлызхәыцуаз, ԥшьшьала ацәа
дынҭанагалт.
Ари ауха акәын. Урыстәылатәи акаршәрақәа ирықәуаа инеиуаз адәыӷба, Кавказ ашьхақәа рыбӷа ааиҩҵәаны, ахҿеиԥш
икахәхәа амшын аҟәара аҽаваршәны, Аԥсныҟа ахы рханы
аҿаанахеит.
Ишшарыз иккаӡа ишахьан. Ахш ԥштәы змаз ажәҩан аҳаргь
еиԥш изхагылаз амшын иаҵәа, ацәа иалахазшәа, ишьшьылаҳаӡа
иҭатәан. Кама хәыҷы адәыӷба аԥенџьыр асаркьа лыԥсыԥ адырчыланы, лнапала «лаб иаҳәшьеи» лани рыхьӡқәа лыҩуан. Нас ианыхны, лаб ихьӡ анҵо дшаҿыз,
лхаан илымбацыз амшын гәеиужь
иаҵәҟаҟараӡа
лаԥхьа иаацәырҵит. Аҷныш жәҩаҿыԥсақәа
адәыӷба аԥенџьыр икылԥшуа, ауаа салам рырҭар рҭахызшәа,
хланҵы ишнеиуа амшын инӡаасланы, нас ибырбыруа адәыӷба
иаваланы идәықәлон. Адәыӷба хрыжь-хрыжь абжьы ргауа,
иахылҵуаз афақь-лҩа аҽеиднакылаанӡа иаҵҵәраа инеиуан.
– Шаҟа иссирузеи арҭ аҭыԥқәа, Аԥсны ҵиаала иаҳагьы ибеиахашт, – дахьԥшра лзымдыруа, лылаԥш кыдхаланы, ацәажәара
даҿын Наташа ахышә дахьадгылаз.
– Аԥсынгьы ари ацәа ауп иахоу, амала еиҳа ҵиаала ибеиазар
ҟалап, – наҭалкит Ницагьы лхы ҳәо, ани ԥҳаи рышьҭахь дахьгылаз.
Адәыӷба авагонқәа ирҭаз зегьы ҿыхан, илахҿыхӡа, рхы-рҿқәа
рхаччо иааҟалеит. Амшын аҿықә уажәада изымбацыз ауаа
рыџьшьара ҵыхәаԥҵәарак амамызт. Ирызгәамҭакәа ҭыԥ ԥшӡарак
рцәынхар ҳәа ишәаны иҩуа ахышәқәа ирыбжьан.
– Шәаагылшь, макьана шәабаҟоу, шәыџьшьарақәа ус иахьабалак инышәымхын шьҭа, иҵегь иблахкыгоу аҭыԥқәа
ҳрызнеираны ҳаҟоуп, – рҳәон ари агаҿа збахьаз џьоукы, иара
иалааӡоушәа рҽыҟаҵаны. Адәыӷба аццакра ицәырнагон
архақәа, ахәқәа, абаҳчақәа. Урҭ есааира иааскьон, нас иӡуан,
еиҭаацәырҵуан. Адәыӷбагьы ҵәаауа, астанциа хәыҷқәа агәыҵак
иааҭгылауа, ашьыжьтәи аҳауа иалҵәраа инеиуан.
Шьыбжьы хыҵны иҭалахьан, адәыӷба ақалақь астанциа
аҽеиҵҳәа ианаадгылауаз. Шьыжьымҭан згәы цқьа ихтымыз
ажәҩан кеикеиуа еилган. Амрагьы уахьынтә ԥымкрада идәықәнаҵауаз
ашәахәақәа аиаҵәара иналаӡ ицон.
Ницагьы Наташагьы Кама лнапқәа наҟ-ааҟ икны, автобусқәа
раангыларҭаҿы иааин, рчамаданқәа наргыланы, автобус ааира
иаазԥшит.
– Кан уажәшьҭа иусурахьтә дхынҳәхьазар акәхап, – лҳәан,
днаҵааит Наташа.
– Дыхнымҳәыцкәа, џьара командировка ддәықәрымҵазар,
уажәы аҩны дыҟоуп, – наҭалкит Ница. Нас ашырҳәа даақәҵәиаан
зымҩа днавалеит. – Ҳаи, ажәла нҵәааит, ахықәахь санааи, хьымӡӷ
снаргон сгәы лахьыцәгьа, – лҳәан гәаныла, зхахьы
иԥжәаз шьха
ӡыхьк еиԥш, еижәхысланы зҿаазхаз лылаӷырӡқәа
лыбла агәы
иаахыҵәалаанӡа иаанылкылт.
Наташагьы Ница иҟалҵаз уамашәа ибаны дшылзыԥшуаз, автобус ааин, аҿывҳәа иаахаҵәины иаангылт.
– Шәааи, шәааи, – Ница акы змыхьӡаз аӡәы иеиԥш, лхы-лҿы
лхачча, ачемоданқәа руак аамҵарсны, Кама лнапы данкны уахь
длыманы лҿыналхеит.
Ница мчыбжьык ашьҭахьҟа дызбахьаз аӡәы иахьа длықәшәар
дааизымдырратәы лҽылԥсаххьан. Уажәраанӡа иҭҭәаа
иҟаз ллакыҵақәа ҭаҳан. Уажәы-уажәы хрыжь-хрыжь, маӡала
дқәыԥсычҳауан. Лыблақәа ахьнеиуаз икыдхалон, аха еиҭашәара
зқәымыз лгәы иаҳәацыз акы акәны иаҳәон.
Наташа дзакәыз ларгьы илыздыруамызт. Зны иаахәыҵырҟьаны
ахәмарра-аччара хлырҟьон. Нас, абнаршәыра
иаҵаҵәаху
аӡҭач еиԥш, дҟәызгаӡа дымҵысуа, лхәыцрақәа
рыгәҭа
дналатәон. Уажәы ақалақь аҟны ианааи лхәыцрақәагьы
лгәырӷьагьы еиҳагьы рҽыԥхьаркит. Аха лгәы ирццакны
аисра иалагеит, лыԥсыԥ рацәахеит. Автобус аттаҳәа лылаԥш
иҵнаршәшәоз ауаа гаганы акәын ишылбауаз.
– Шәгыл, шәгыл, ҳааит, – лҳәан Ница, Наташа лыжәҩахыр
лнапы нықәкны дҩагылт, автобус аиаҵәара аҽхәыҵак ианаангыла.
– Уажәы, – лҳәеит Ница, амардуан иҩхаланы руада аԥхьа
ианаагыла, – аҵәҵәа ҟаҵаны сара сҽынаԥхьаскуеит, ашә анааиртлакь, иԥҳәыс Наташа, иимбаӡац иԥҳа Кама... Ари лакәхоит,
усҟан иҟаиҵо аабап, шәыҽшәырхиа! – лҳәан Ница, иҵысҵысуаз
лнацәа акнопка инақәырӷәӷәаны, ашырҳәа дааиасны ашә днавагылт.
– Уажәыҵәҟьа! – ауада аҩнуҵҟахь бжьык геит. Наташа
лшьамхқәа аҵысра иалагеит. Кама лан лҽынлыдырӷәӷәаланы
ашәахь дыԥшуа даагылеит. Иақәырццакны аҷараҳәа иаатит.
– Ишәҭ... – Кан иҿы ахьыҩеихихыз иаанхеит. Ибла
иаҵәақәа ааҳәыма угәахәратәы, ашкәакәара нархыҩт. Иикыз
агазеҭ наимпыҵшәан, зымҩа инкашәеит. Наташа, ахаҳә еиԥш
дымҵысӡауа, дгыланы дихәаԥшуан.
– Наташа боума бара?! – днаҵааит Кан, аарла ибжьы
уаҳаратәы, ашырҳәагьы лара лахь иҿынеихеит.
– Кан, сыхаара! Зынӡагьы уҽумԥсахӡеит! – Наташа дӷьаҵәыӷьаҵәуа
Кан ихәда лыҽнакәлыршеит. Уи аамҭазы Ница
ашә даавҵын дԥышәырччо, знапы еикәыршаны игылаз хаҵеи
ԥҳәыси даарыдгылт.
– Бара бзырҵәуеи, сыбзиахә?! – лҳәан, зылаӷырӡқәа зҿибаҳәауа,
зан лкалҭ иалаҳәны игылаз Кама даалгәыдлыҳәҳәалан,
лчабрала лылаӷырӡқәа аалрыцқьеит.
Ахы цаҳә-цаҳә игәаҵа иналҟьазшәа дааҭрысит Кан. Еиҵақьуа
иҵәуа знапы икәыршаны дызкыз Наташа ашырҳәа
иҽаалымжәааны днаԥшызар, ихы аахҵәаны изхагылаз иԥҳа,
изхара иимбацыз иԥҳәыс Ница дылгәыдырӷәӷәала дгылан.
Кан зназы иҟаиҵара изымдыруа дгачамкханы даақәхеит. Нас
дааҳәны ашырҳәа хланҵы амардуан днаҿалт.
– Уабацои, уҭаацәа зегьы ҳааины ҳшыҟоу ҳкажьны?! – лҳәан
Ница, Кан ихыжәҩабжь данкны даақәлыргьежьит.
Наташа иҟалаз ҳәа макьана акгьы еилкааны илыздыруамызт.
– Была иабо џьабымшьан Наташа, уи закәу еилкааны уажәшьҭа
ибасҳәоит. Ҳлашәышьҭ аҩныҟа, – лҳәан Ница, зегьы еидкыланы
илыма ауада дныҩналт.
– Ажәла нҵәеит, ԥхыӡу лабҿабоу ас имыхьтәха сызлахаз, –
игәахәуан Кан, игылаз днарылаԥш-аарылаԥшит. Иарбан ԥхыӡыз,
лабҿабаҵәҟьа Кан иаԥхьа игылан ихеиршҭыз иԥҳәыси иԥҳаи,
аҳәыҳә еизада иаҩызаны уажәраанӡа ииҳәалакгьы
хазҵоз
аҩбатәи иԥҳәыс Ницеи. Кан акы иҳәарц азы иҿы ҩеихихын,
аха Ница хыгәха дышихәаԥшуаз ангәеиҭа, изымгәыӷьыкәа
дааикәҵәашан, абжьас еиԥш дшаҟь-шаҟьо ауада дааҩнахеит.
Нас амшын ахь ихаз ахышә ахь иҿынеихеит,
аха иаразнак
даақәҵәиаан ашәахь днаҭрыст.
– Ҳкажьны уцахуама, саб, – лҳәозшәа, ашәҵәҟьа илагылаз
Кама хәыҷы, лыблақәа ҭырхаха, лаб днаиҵаԥшит. Уи ахыгәҳәа
уа даангылеит. Нас сахьԥсыз сыԥсит иҳәозшәа, днеин ихы кны
адиван днықәтәеит.
Наташа лгәы аалыԥсахын, акы лҳәарц азы лҽыназылкуан, Ница
ԥшьшьала даалыдгылан, – саҭабымҵан Наташа, бзықәшәаз
закәу
бзымдырӡо зназы бахьыҟасҵаз. Аха, иуаҩроуп, иҟаҵа ҳәа сгәы
исабжьанагаз ала сныҟәеит. Сара Кан иаҳәшьа сакәӡам, иԥҳәыс
ҳәа иҟаз сакәын, аха... – Наташа агәыр лыблагәы инхыслазшәа
дааҭрысын, Ница дналыгәҭасны лышьҭахьҟа днеиҭаԥеит.
– Нас араҟа усс исымоузеи сара? – лҳәан Наташа, Кама дахьгылаз ашәахь лҿыналхеит.
– Араҟа уажәшьҭа ус змам сара соуп, – лҳәан Ница, Наташа
дынлыхьӡаны, лнапы лыкәыршаны даанылкылт.
Кан дахьтәаз инаиҵабганы анышә хьшәашәа дазцар иҭахны
дыҟан. Кама, ҳаилибамкаакәа аӡәгьы шәдәылсыжьуам
лҳәозшәа,
дшәаны ашә лҽадырӷәӷәала дгылан. Ница Наташа лҟнытә илоуз
ашәҟәи ателеграммеи аацәырганы Кан иаԥхьа инықәылҵеит .
...Ус аамҭа кыр цеит. Кан иҭаацәа, ажәлар рыбз хәшәуп,
иалацәажәар акы шԥалымҵра рҳәан, иадыргалт. Уи ҽнак
акәымхеит, ҩымш ракәымхеит. Ница лфырԥҳәысра зегьы
ираҳаит. Аха урҭ ргәы ишаанагауаз еиԥш аусқәа ҟамлеит. Наташа, «иҵегь саныхәҷыз, саныӡӷабыз, сықәра амаҷреи сыбзиабареи ирыхҟьаны иахәҭамыз шьаҿак ҟасҵазар, иахьа
исыгхаз
сыла ахәаԥшуа, сызхазыршҭыз, ауаҩра злам ахаҵа иҟны
сзаангылом», – лҳәан, Кама даашьҭхны днықәлан дцеит. Ницеи
Кани уажәшьҭа усгьы хаҵареи ԥҳәысреи рзеиламызт. Ницагьы,
Наташа илышьҭарххыҵәҟьаны, наӡаӡа Кан иҩны дындәылҵны
дцеит.
Кан?..
Кан изы абри ауп ҳәа ишәасҳәо акгьы сыздырам. Амала жәаха
зны аԥошьҭа аҿы сышгылаз дааҩнашылеит. Азнык азы сфырхаҵа
дысзымдыррацы акгьы аасыгымхеит. Убас игхеит:
ихы-иҿы
еидаҳалт, иԥынҵа ихаанхеит, абар уажәы-уашьҭан иблақәа
рцәа иагәылшәшәап угәахәратә, ицәышӡа илакыҵа
агәаҩара
иҭагьежьуан. Уи иикыз аконверт иаҵәа аиашьыкь инҭаиршәын,
аласацҟьага еиԥш, дхәаны ашьшьыҳәа дындәылҵт.
«Аԥсҭазаара ахьырхьын иарктәуп шиҳәауаз, иара ихаҭа уи
даҿашәазаап», – аасгәахәын, сишьҭалангьы сындәылҵт... Акыр
аамҭа сгыланы сихәаԥшуан архәара даҵәахаанӡа.
Абри азалымдара салаԥшиижьҭеи иахьа хәлаанӡа жьаҳәала
зхы иқәсуа аԥсынгьари аиԥш сдысӡа, сцәа-сжьы аҽазымдыруа
ауп сшыҟоу. Ауаҩы иԥсҭазаараҟны иҟамло иҟоузеи.
«Ацәгьеи
абзиеи рышьхәа еивҵоуп», – рҳәоит ажәлар. Иҟалоит амашәыр,
ауаҩы изалымдара иахҟьаны арыцҳара, агәырҩа. Иаҳҳәап,
уаргьы саргьы иаадыруаз уаҩ бзиаӡак шьыжьымҭан, иҿы-инапы ӡәӡәаны, какалк икын, иусурахь дцарц ԥшьшьала амҩа
даныланы днеиуеит. Уи дрызхәыцуеит
зыблақәа днырҭагәӡны
абыржәыҵәҟьа дааздыҵыз иԥҳәыс, ихәыҷқәа, раԥхьаҟатәи
рԥеиԥш, иҭгәырӷьаауеит игәы, илбааидауеит ашьыжьтәи аҳауа.
Абри аамҭазы агараж инҭҟьеит
машьынак. Уи ныҟәызцозгьы
ихатәхәыцрақәа акабина ицҭатәоуп. Дрызхәыцуеит иусқәа,
иҭаацәа. Амашьына
неиуеит амҩақәа еихҵәҵәо, аха... игәыҭшьааганы
амашьына аҿыжбжьы геит, адгьыл ааҳәит, еилабгеит,
ажәлар ааизыҩҩит.
– Сышәшьы, сышәшьы, шәанаџьалбеит, сышәшьы, – ихахәы
иркәкәуеит, иблақәа инапала икны иҭихуеит амашьынаныҟәцаҩ.
Минуҭқәак раԥхьаҟа ихылашоз иблақәа ашьа рхыжжыла,
деидырҟьаҟьала дышьҭоуп уаргьы саргьы иаадыруаз ауаҩ бзиа.
Уи имҩа абраҟа инҵәеит. Иааурызеи, амашәыр дақәшәеит, абас
акәхап амашәыр ҳәа изышьҭоугьы шыҟало.
Амашәыр машәыруп, аха ауаҩ изалымдара иахҟьаны иҟало
арыцҳара ахара зыдҵатәыда?! «Уахь умцан, дад, уахь»
– ҳәа иеиҳабацәа шихьысеиԥысуаз ахра зҽанызшәаз, – днаҿҟьан,
деилаҟәыбаса дцеит. «Аа, нан, срыцҳауп, ус умун, ус»,
– аԥҳәысеиба лыҷкәын заҵә дышивагьежьуаз апатрона
имҟәыҵаԥжәан, даалымхны дагеит. Абас азалымдара иахҟьаны
шаҟа рыцҳара ҟалахьоузеи!
Аха абраҟа исҳәарц исҭаху амашәыр иақәшәази, ма ахра
иагази, апатрона зымҟәыҵаԥжәази ртәы акәым. Сара салацәажәарц
сҭахуп зыбзиабара зымҟәыҵаԥжәаз аҷкәыни аӡӷаби
рҭоурых.
Шәырзыԥшишь, нахьхьи, Мзахәа ақыҭа иалсны илакьлакьуа инеиуа аӡымҩас Ҩԥсҭа ихықәгылоу аҷкәыни аӡӷаби. Урҭ
еиҿыгәкаауа, бзиа еибабо Ахьи-ԥҳа Хьыблеи Аншба Адгәыри
роуп.
– Хьыбла, – дааҭгылеит Адгәыр иҟәымшәышәӡа инап ианыз
Хьыбла лнапы ԥхақәа ааужьны, дылҿаԥшуа, – уажәы
сыԥаны
хланҵы абри аӡы сазцар, уаҳа сбымбо, ацәқәырԥақәа
схырҩар
иҟабҵои? – дҵааит Адгәыр есааира ахықә дазааигәахо.
– Иҟасҵахуеи, сымԥшӡакәа саргьы снаушьҭалоит, – аҭак
ныҟалҵеит Хьыбла.
Адгәыр иблақәа ааихмырсыӷьӡакәа Хьыбла лыблақәа дырхԥшыло
акраамҭа дгылан. Ҿыц адалақь зхьысыз ихы-иҿы ԥшқа
иқәхәмаруаз агәкырагьы нықәбеит, иԥахә-ԥахәӡа
зҽырчны иҟаз
иԥышә ҟаԥшьқәа неидырӷәӷәалан, ацәышра
нырхыҩит. Амзаҿа
лбазшәа, лыбла ҭырхаха Адгәыр иҵаԥшуа
игылаз Хьыблагьы
илзымчҳазт, лыблақәа ниҟәганы асаараҟа дыԥшуа даагылеит.
Адгәыр иҩнуҵҟа зегьы еилырхуа агәараҳәа акы деиланаршуан.
Уи уажәы-уажәы ихыҵны ихәцә иҩыҵаҵәо, аха аԥсы иалакны
ишылбааидоз унарбон аџьуа аиԥш ишаҟь-шаҟьо алеиҩеира
иаҿыз ихәда абаҩ. Нас Адгәыр иблақәа аалҟәиган ԥшьшьала
иҿынеихеит. Хьыбла днаихьӡан ижәҩа лнапы наҵданы лхгьы
наидылҵеит. Дызблышаз акы ицәа инахьысызшәа дааҭрысит
Адгәыр. Хьыблагьы лгәы ҭыҵны ицон. Избан акәзар, исабицәаны
еицзызҳаз Хьыблеи Адгәыри иахьада абас еизааигәаны
иҟамлацызт.
Ҩымш роуп иҵуа абжьаратәи ашкол иалгеижьҭеи. Абри
агәырӷьара ду иақәныҳәарц изааӡаз рышкол аҟны иаха иахьааидибагалаз иккаӡа иаадыршеит. Уажәы Хьыблеи Адгәыри
рҩызцәеи рырҵаҩцәеи зегьы иҭахәхәа ацәа хаа иалоуп, рыԥсы
ршьоит. Дара ацәа аиҳа ихаау, ацәа аиҳа иҵаулоу абзиабара
рымоуп. Уи иаҷыдахаз уажәы хәыцырҭа рымам, иаԥынгылаша
еиҳау мчгьы џьара ирбом.
Уажәраанӡа гәалашәарак еилшьаауа иамаз Адгәыр, амца
иныҽԥныркылаз ацәа аиԥш драқьҭауа дааҟалеит. Хьыбла лӡамҩа
ҟәымшәышә здыз имахәар ҿыблааны ицон. Уи ааирҵысыр
наӡаӡа лԥхара ицәыӡыр ҳәа дшәозшәа, раԥхьа ижәҩа лнапы
аннаҵылхуаз инапы ахьаанхаз, имҵысӡо икын.
Инеиуан урҭ ԥыҭрак ҿымҭӡакәа. Аԥхынтәи ацәа-хаа иҭахәхәа
иаланы, ԥхыӡла иԥыруашәа рхы рбон. Изаҟаразаалакгьы
хәыцрак зҭамыз рыгәқәа есааира ишьҭыҵуан.
«Хьыбла сара дыстәуп, уи бзиа дызбоит, уаҳа даҽаӡәгьы...»
– Иҟәызгаӡа, аԥхара зҽаҭаны ицәыҵатәаз Адгәыр игәы
ааҳәцы-мцын, ацәажәара иналагеит. – Ларгьы бзиа сылбоит,
аа, лыблақәа шаҳаҭуп уи азы, абар лӡамҩа ԥхаҵәы-ԥхаҵәуа
иахьаду сыжәҩахыр, исҭаххаргьы уи днадсырӷәӷәалоит сгәы...
Сара дыстәыми дшеибаку... – Ԥыҭрак дынкахәыцт Адгәыр. –
Иаха Асҭамыри сареи дҳабжьатәан» – ԥыхьатәи игәалашәара
ааизцәырҵын, ихаҟнытә ишьапаҟынӡа днеилнашьаан, иԥсгьы
аччаҳәа еиҭанеилашыхт Адгәыр. Ашырҳәа иҽаалымхны
дааҳәын, дналҿагылт. Хьыбла ихааӡа дназлалаз
лхәыцрақәа
налхҟьан, лхы ҩышьҭыхны днаиҿаԥшит. Адгәыр
акы иҳәарц
шиҭахыз удырратә иԥышәқәа ҵысҵысуан.
– Иаха Асҭамыри сареи бҳабжьатәан, – игәы инамырҳәо аарла ҿааиҭит Адгәыр.
– Ааи, сшәыбжьатәан, – лыбжьы ныҵакны аҭак ныҟалҵеит
Хьыблагьы. Иҵауланы ахәхәаҳәа даақәыԥсычҳаит Адгәыр.
– Уи ихәы иҿы иҭыхны уажәи-уажәи ибымҵаиҵон, бааҟәымҵӡакәа
бихәлаччон баргьы, аҵыхәтәаны шәеицыкәашеит
знык, ҩынтә... Нас изымдырӡои сара сзакәу, сшыҟоу... баргьы бсылахәмаруан, аха ибзиоуп, иаабап, – уаҳа игәы инамырҳәазт,
апырпыл еиԥш дҟаԥшьӡа деицрашәан, аӡы ахықәахь
иҿынеихеит Адгәыр.
– Адгәыр, – ашырҳәа днеихьӡан дӷьаҵәыӷьаҵәуа дааилаҳәит
Хьыбла. Азныказ Адгәыр мчыла иҽлымижәарц иҽыназикит,
аха иԥхаӡа инеикьысыз лцәа-лжьы дыԥнарган, агәараҳәа ишеилашуаз амца аазҵырхыз ахьурӡы аиԥш, ԥшьшьала днеиқәтәеит,
игәгьы ҟәандаӡа еиҭааҟалеит.
Хьыбла згәы иҭоу ааҭыӷьӷьааны изҳәар зылшоз ӡӷабмызт.
Уаҵәы ашкол аҟны снеир Адгәыр иасҳәаша ҳәа уаха шаанӡа
еиқәлыршәоз ажәақәа зқьы рҟнытә акзаҵәыкгьы налыхәлымшәо
иналҿаба ицон ибла дшынхԥшылалак. Уажәы
Адгәыр ҽԥныҳәас
илҭоз акагьы шиашам злаалырԥшыша
ажәақәа еизганы,
ашәақь амгәа иҭоу апатронақәа реиԥш еиварԥшьыхаа лгәаҵа
иҭаҵәахуп, аха иабаҟоу, илнарҳәауам
лгәы...
Лыжәҩахырқәа ҵысҵысуа ианалага, ашырҳәа дналыхан
дналҿаԥшит Адгәыр. Лыбла гәыҭбаа иаҵәақәа ирывҵкьаса
иааиуаз алаӷырӡ, амыҵмыџь аиԥш иҟаԥшьы-уаркалеиуа иҟаз
лӡамҩақәа ирҿибаҳәа, лыцламҳәаҿы рҽеиԥыргалон.
– Баҟәыҵ аҵәуара, ибаҳауоу Хьыбла, баҟәыҵ, нас сгәы
иазымчҳакәа ак сҳәазар уома ҟалама, ҳгәы иҭоу еибаҳҳәап,
иҵегьгьы ҳаилибакаап, – ииура изымдыруа длывагьежьуан
Адгәыр. Уажәы иҭыблааны ицо игәы днадырӷәӷәаланы, дшырҭагәӡуа
ирбар иҭахуп лаӷырӡыла ихыхәхәо иҭәу лыблақәа,
аха ԥхыӡла акәымзар, лабҿаба иимгәаӷьыц игәаӷьыр Хьыбла
дицәгәаар ҳәа дшәоит. Нас лызнапык ԥшьшьала иаанкыланы
дима иҿынеихеит.
Хьыблеи Адгәыри гьежьны ашкол ашҭаҟны ианааи, ԥсы
зхаз аӡәызаҵәыкгьы дыҟамызт. Усҟан урҭ ԥаса ирымаз аимак
рхашҭхьан. Рыхшыҩқәа еилаҵаны раԥхьаҟатәи рыԥсҭазаара
шыҟалаша иалацәажәон.
Рыбзиабара ахьиз, иахьеицрызҳаз ашкол ашҭа илеиҩеиуа
акыраамҭа иҭан. Урҭ рнапала еицеиҭарҳаз аԥсаҵла ашҟа инеин,
ахаҳә шкәакәақәа еизганы ашьапы иакәыршаны ишьҭарҵеит.
Ашьыжьтәи аӡаӡа зхьынҳәҳәа, зхы ларханы икнаҳаз ашәҭқәа
алабақәа рывадырсын, ишьҭыхны ирыдҿарҳәалеит.
Уажәраанӡа
рыбзиабара атәы иалацәажәозшәа зыхқәа еиҿакны
икнаҳаз
агәил шәҭқәа анышьҭырх, еицәыхарахан,
аиниара иақәиҭым
џьоук реиԥш, наҟ-ааҟ еиҿаԥшуа иаанхеит. Хьыбла лгәы амца
был-былуа инҭалан, днарыдххылеит, нас лхы ҩышьҭыхны Адгәыр
днаиҵаԥшын, дааҟаԥшьхеит. – Ирыцҳауп, – лҳәан, рҿаҳәагақәа
ааԥлыртит. Ахақәиҭра зауз ашәҭқәа азныказ еизыгәшьуазшәа
иааиҿаҳан, аха инеихьыҩрын
рымахәқәа еихыршьны рхы
ашьац иныларкит. Адгәыргьы,
Хьыбла иҟалҵоз закәыз идырын, лықәҿымҭӡакәа дԥышәырччо дылзԥшуан. Хьыбла ашәҭқәа
рыҩбагьы мчыла инеидылҵан, адырҩегьх лхы ҩышьҭхны Адгәыр
днаизԥшит. Уи иԥшышьа ангәалҭа, дыԥхашьан, азныказ лыбжьы
ныхҵаны аҟырҟырҳәа дыччеит, лхы гарҭа лмоузт, лыҩнапыкгьы
имахәар
иакәыршаны, асаараҟа дыԥшуа лхы наидылҵеит. Ԥыҭрак
рҩыџьагьы ашәҭқәа ирыхәаԥшуа игылан. Нас ашкол ашә
аадыртын иныҩналеит.
Ашкол амрагыларахь ала иамаз акласс хәыҷы ашә илагыланы акыраамҭа иҩнаԥшуан. Адгәыр илаԥхьа аттаҳәа ииасны
рҿынархеит абраҟа ихигахьаз ихәыҷра амшқәа. Уи игәалашәоит
раԥхьаӡа иеиқәа кьаҿ хәыҷы ахырхақәа еихыршьны,
иблуз шкәакәа хыхь иақәҵаны абри акласс ашә ишьапы анхигаз, иан дныжьны дандәықәла длыхьҵәуа дшалагаз, «шаҟа
ухыҵуазеи?», – ҳәа арҵаҩы даниазҵаа, «бжьымыз схыҵуеит»,
– ҳәа шлеиҳәаз. Нас ииҳәаз ԥхашьаны апарта ихы ықәыжьны
дышхәыцуаз, данааԥш, Хьыбла хәыҷы ҳәынҵәраԥшьк даҟараны
ивараҿы дыштәаз шгәеиҭаз... Абри аамҭазы Хьыбла аԥшаара
даҿын Адгәыри лареи раԥхьаӡа арҵаҩы ианеидлыртәалоз
изықәлыртәаз апарта ахьгылаз.
– Абрами, Адгәыр, раԥхьаӡа алаӷырӡ зқәуԥсаз апарта ахьгылоу? – Хьыбла наскьа аԥенџьыр иадгылаз апарта ашҟа
лҿыналхеит.
– Уи баргьы ибгәалашәома? – иара уажәгьы дыԥхашьо
длыхәамԥшӡакәа дҵааит Адгәыр.
– Ишԥасгәаламшәои, усҟан уара бжьымз ракәын иухыҵуаз,
аха сара бжьышықәса сырҭагылан, – аҵәы наилаҵо аҟырҟырҳәа
дааччан, аамҭала лыцламҳәа хәҷы иҩаҵасуа дназхатәаз
апарта,
уажәы лшьамхқәа наҵакшаны амаа нхьалырҽын,
лҽеидԥсаланы
днықәтәеит. Адгәыргьы ииулак ахәыҷқәа рпарта иҽаақәикит.
Уажәшьҭа араҟакәым ҳара иахьаҳҭыԥу, рҳәан иҩеибаргылеит
рҩыџьагьы. Нас класс инзыҩнатәахьаз зегь еимдо, ажәеизатәи
акласс ҳәа иахьаныз инеин, ашә аартны иныҩныс-ааҩнысны,
уигьы рызхара ирбеит...
Амра ҵлакашәара аҽҩышьҭнахын, аԥсабара аҽаларҵәаны
ицаҳәцаҳәо иԥхон Хьыблеи Адгәыри ашкол аԥхьа адәаҟны
иааиԥырҵны досу рыҩныҟақәа рҿанынархоз.
Адгәыр, Хьыбла архәара даҵәахаанӡа, дгыланы длыхәаԥшуан,
нас иҵауланы даақәԥсычҳан, ԥшьшьала иҿынеихеит.
Иахьа Хьыблеи иареи леи-ҩеиуа изваз Ҩԥсҭа ацҳа днықәсны,
инҭыхәа-ааҭыхәауа амарда иаҿганы ихагалаз амҩахәасҭа
даныҩаҿала ауп дааԥсаны дшыҟаз анидыр, илацәақәа
еидҷаблауан, иахатәи ашьҭыбжьқәа аууҳәа ихы иҭан.
Агәашә аартны ашҭа данааҭала, ишьаҿақәа иаҳагьы иааирццакит. Рахьатә кәасқьа амардуан дыҩхаԥаланы, ашьаҟа
иҽнадиҵан, Хьыблараа рашҭа дықәԥшуа даагылеит уи.
Адгәырраа зқәынхо ахәы аҟнытә уанԥшуа, унапсыргәыҵа
иангылоушәа ауп ишубо Хьыблараа рынхарҭа. Ирықәҵаазшәа
зхыбқәа ҟәаш-ҟәашӡа еивагылоу мзахәаа рышколи,
рыхәшәтәырҭеи, русҳәарҭеи рнаҩс ҵиаа иаҵәала иҭалаҳау
адәы ԥшӡа иқәгылоуп ақыҭаҟны унеишь-уааишь ҳәа зарҳәо
анхаҩ бзиа Ахьи Даҭа иҩнқәа.
Аныҳәаҩ ихы здиныҳәалаша ҭаацәоуп Даҭа иҭаацәара. Шәышықәса
инареиҳаны изхыҵуаз Даҭа иаб Ламшьаҵәи иан Мкыди ршьапы иқәгыланы абаҩ шхырҟаҟаауаз , рыжәҩа рнапы
наҵибадан, ԥшьшьала рынарцәымҩа инеицықәлеит. Даҭеи уи
иԥҳәыс Маҵисеи игәырӷьахәха излатәоу рыхәҩԥацәеи
рыԥҳа
еиҵбы Хьыблеи иҭәыцны убла ихызар ихумхша уаауп.
Уажәы Адгәыр, игәыдӡалозар игәыдҳәҳәала игәыдикылар
моу имамкәа, дызхәаԥшуа Хьыблараа рыҩнқәеи, еихашьшьы
игылоу рбаҳчеи – зегьы еиқәгәырӷьо еицыҟазҵаз Даҭа ихшареи иареи роуп.
«Хьыбла дабацеи?» – ацәа иархьанҭаз Адгәыр иблақәа
ыршаҟь-шаҟьо дшыԥшуаз, Даҭараа рыҩны еихагыла ду
ашьҭахьтәи ауада хәыҷы аԥенџьырқәа аатын, аӡәы лхы аакылалкит. «Аа, абан дахьыҟоу», – игәы нҭыԥсааит Адгәыр. Сгәалҭозар
игәахәын, ԥыҭрак абарҵаҟны даалеи-ҩеит, аха енагь иԥсахы
еибазырклоз, рашҭа зымпыҵак иқәгылоу араҵла,
иахьагьы
цас иауазшәа, аҽырӷаӷаны инеиԥырагылт. Нас Адгәыр ашьаҟа
инапы накәыршаны, иӡамҩа надҵаны уахь дыԥшуа даагылеит.
Акраамҭа, Ҩԥсҭа аԥшаҳәаҟнытә аԥенџьыр
илагыланы иааԥшуаз
Хьыбла илаԥш дыҵмыршәо дылзыԥшуан Адгәыргьы.
Хьыбла Адгәыр дылбарҭамзар акәхарын. Лгәы хьухьууа
аԥарда лоулышьҭын, даахынҳәит. Лгәы аҩада ирханы, аҭуан
даҵаԥшуа днышьҭалан, агәалашәарақәа лыҽрылҭеит. Аҳәиҵәҳәа
зҿаазхаз агәалашәарақәа, аԥслымӡ илаԥсоу хьҟәырҷахақәоушәа
иргәылҷҷауа илбон Адгәыри лареи еицырхыргақәахьоу
рымшқәа. Урҭ амшқәа ракәын лыԥсҭазаара
зегьы
гәыцәс иамаз, урҭ ракәын уажәы гәаныла зыргылара
даҿу
Адгәыри лареи раԥхьатәи рразҟы ахан маҭәахәыс иадылгалоз.
Ԥыҭрак ус дықәиан. Нас лхәыцрақәа даарылҟьаны ашырҳәа
дҩагылан, жәеиза шықәса дзыдтәалаз лыстол ашҟа лҿыналхеит. Уи,
апатреҭқәа згәылаз альбоми Адгәыр
илзиҩхьаз асалам шәҟәқәеи
аацәырганы, лиарҭа деиҭанықәиан,
реилырхра дналагеит....
Адгәыр илацәақәа еидҷабло ианалага даагьежьын, ашьхаҟа
иҿы рханы, акәасқьа абарҵа аладахьтәи ацәарҭаӷәы днықәиеит.
Дахьԥшуаз ибарҭан Алаҳаш ахәы ашьапаны, ашҭа иаҵәа ԥшӡа
иқәгылаз Ҳасан Лыцәба иҩн хәыҷқәа.
«Ҳасан дыҟаӡам. Ашәқәа ыҵарбаҟа иаркуп...» – игәы былбылуа амца нҭалан, азныказ ацәагьы неихнацеит Адгәыр. Нас,
урҭ аҩн хәыҷқәа илаԥш рыдырхаланы дшырзыԥшуаз ԥшьшьала
ацәа дынҭаҳәахаа дагеит.
Аԥсы зханы адунеи иқәу ауаҩытәыҩса дарбанзаалак иара
итәала аразҟы имоуп, данразҟыдахагьы итәала дразҟыдоуп.
Ҳповест иалоу афырхацәа зегьгьы иара убасҵәҟьа ауп ишыҟоу.
Мзахәаа рԥошьҭамҩангаҩ Ҳасан Лыцәба дыжәлазаҵәуп,
дагьхаҭазаҵәуп. Алаҳаш зықәгылоу ахәы ашьапы ираҵәаны
инадрыжьлазшәа ауп инышәтә ҩны аҽкыдырҟәыҟәла амарда
ишаҿагылоу. Иахьа абри анышәтә ҩны зынӡагьы иқьаԥҭажәым,
аха амҩасҩы дымҩахызгаша, ма дхьазырԥшыша гәырӷьабжьык
ҩныҩуам.
Мап, Ҳасан иҩны енагь абас иҟәиҭӡа, еиқәышьшьы игыламызт.
Уи зны акеҩҳәа ашәабжьы ҩныҩит, ҭаца бысҭак ҳфароуп ҳәа
аҽцәа аддыҳәа иҽыжәҵит, ашьҭахь асаби дкьаасуа иҵәуабжь
геит. Ҳасан иԥҳәыс Минази иареи аҵеимш драаӡон. Убасҟан
анышәтә ҩны акәым, ашҭа зегьгьы гәырӷьабжьыла
иҭәын.
Аха, аибацәа рхыԥхьаӡара ԥаса аиҳа иаззырҳаз, ашьа
иаҟараны алаӷырӡгьы ҩаршәа иказыршыз аибашьра ҿаасҭа
ашәахсҭа ҿаҿаӡа Алаҳаш ахәы иаҩыҵраку, анышәтә ҩны хәыҷы
аӡамҩагьы инанылеит.
Ҳасан иҷкәын заҵәы Мирод арра данцоз, иаби иани ишьхәа
иқәԥало днаскьарымгеит. Уи аԥсуа хаҵа изы ихьӡымызт, аибашьра
ицоз изгьы игәырӷәӷәагамызт. Мирод инапала ииааӡаз иҽыхәа-иаҵәа даласоушәа, дԥаџьԥаџьуа ашҭа данынҭыҵуаз, зылаӷырӡ
зызнымкылаз ан даалԥырагылан, Ҳасан абас ибжьы наиргеит.
– Убзиаз, дад, ушәаны ухьамҵын. Убзиахар, ажәлар зегьы
уртәуп, уцәгьахар, сара усзынхоит, сара сымала истәхаз аҵеи
дыхшароуп ҳәа дысҭахым.
Мирод џьоукы-џьоукы реиԥш, иани иаби ахаангьы дырҿагыланы,
апыҟҟаҳәа дырмацәажәацызт, иара убасҟангьы
даахьаҳәны, аҳәызба цқьа изхьымсцыз ихы-иҿы гәкы неихылашеит, аҟамчы кәлаауа изхьынҳалаз инапы наҟьаны, иҽы ишьхуа наирбан, дкәаруа, иаԥхьа инеиуаз иҩызцәа днарыхьӡеит.
Мирод иԥсадгьыл ихьчаразы дцеит. Ҳасангьы иԥҳәыс илцәӡаны
ԥыҭк днашьҭаныҟәа-аашьҭаныҟәеит, аха – уара ара уҽаанкыл,
араҟагьы ауаа аҭахуп, – рҳәан, дмышьҭыкәа дааныркылт.
Аа, убри аҽноуп, Ҳасан иахьагьы ичаҟәаӡа дызҵоу аԥошьҭамҩангаҩ
ишәыра аашьҭыхны ихәда ианаахишьыз.
Иазԥшымдаз усҟан асолдаҭ исалам шәҟәы еицарса хәыҷы.
Асалам шәҟәы! Чеиқәаҵәала еидырҷаблаз, амҳәыр ԥшьыркцақәа
рыла иқәҵаз. Зегь радрес ак акәын: Еибашьуа ар,
адәаҟны иҟоу аԥошьҭа аномер абри-абри...
Ҳасан абарҭ асалам шәҟәқәа дрыҵан, игон, иааигон. Иабаҟаз
амашьына, иабаҟаз аҽы. Уи есымша ҩажәижәаба верс шьапыла иҟаиҵон. Раԥхьа, аҽгыла еиԥш дгылауан, ишьапқәа
дысӡа,
рҽырзымдыруа иҟалон. Нас, дышнеиуаз, далашьцылеит, ажәлар
ргәаҟреи ргәыӷреи, аԥсынгьарии ажьаҳәеи реиԥш дҵырхеит,
дыӡрыжәхеит.
«Оо, Ҳасан, Ҳасан уахь днеизар, бара, Ҳасан?» – зыбла ҭраа
имҩа иаԥшыз аҳәсақәа рыбжьы еиқәдыргон.
«Аа, снеиуеит, абаақәа, иаашәычҳа. Гәырӷьаҿҳәаша, гәырӷьаҿҳәаша!»
– Ҽнак шәынтә Ҳасан иқыҭа абас ибжьы ахьӡон.
Зны-зынлагьы ихәда икәаҽ илаӷырӡ иԥаҵа иалкәкәауа, ашәҟәы
еиқәаҵәақәа ргәы кылблаа иманы дырзаалон.
Абас, хәылбыҽхак зны, Ҳасан деиҵакы-еиҵакуа, иҷкәын заҵә
изы иауз ашәҟәы еиқәаҵәа иманы, ашҭа дааҭалеит. Ҳасан џара
лаӷырӡык неиҿшәомызт, уи акәым: – «Еи, бара, амла сынҵәоит,
џьара акы снабырцҳандаз», – иҳәан, дааԥышәырччашәагьы
ҟаиҵеит. Аха ан лгәы аиҳа иҵару абла зхада! Лхаҵа ихы-иҿы
инықәылбааит лымра заҵәы шҭашәаз.
Миназ абри аҽны ԥсы лхаӡамкәа лиарҭа дахьнылаҳаз, уаҳа
дзалымҵӡакәа днышьҭаԥсы дцеит. Ҳасангьы дыжәлазаҵәны,
дхаҭазаҵәны иашҭа дааҭахеит.
Уи ашьҭахь Ҳасан дызҭахыз даара кыр рҽыршәеит даҽа
разҟык ирҭарц, аха иара илаҿаршәны мап икын, дыԥсразгьы
имуит. «Шәысҟәаҵ, дад, сара уажәшьҭа схәыҷым. Ахатәы разҟы
ада даҽа разҟык ыҟамкәа иауҟаху. Убраҟа сразҟы сзыԥшаар
жәбап, – иҳәон ианидхалаӡалак. Нас ишәыра аашьҭыхны: «Еи,
гәырӷьаҿҳәаша, гәырӷьаҿҳәаша, шәаадәылҵ бара, шәаадәылҵ!»
– имҩа иаԥшу ауаа акеҩҳәа рықәҿыҭуа дныбжьалауан.
«Еҳ, уара хәыларцәа, абри ашәыра разҟыс иадубалазеи? –
рҳәауан дызҭахыз џьоукы-џьоукы. Аха, Ҳасан ишәыра есааира
бзиа ибон. Уи дынҭаԥшны, асалам шәҟәы еицарса хәыҷы асолдаҭ
иԥҳәыс, ма иан лнапы ианынаниҵо, лразҟы шаны иналиркызшәа
игәы иабон, иаргьы иаҟара ицланы, игәаҟрақәа зегьы ихашҭны,
игәы ҭгәырӷьаауа, имыргәырӷьац иргәырӷьарц ԥхьаҟа деихон.
Аибашьра иалгеит. Ауаа рабџьар шьҭарҵеит, аха Ҳасан ишәыра
нышьҭеимҵеит. Иҷкәын, дшынаскьеимгаз еиԥш, дагьиԥымлеит.
Аха хәышықәса зқьаад еицарсақәа дрыҵаз аибашьцәа иԥазаҵә
иеиԥш иԥхьаӡаны, инапы рџаџаӡа дырԥыланы,
игәыдикылон.
Урҭ рҭаацәеи дареи реицгәырӷьара иаргьы далахәын. Нас ишԥа,
ҳаӷоу иџьабаа зегь рыла иԥымлааит! Иара Ҳасан ихаҭа иҳәалоит
еиԥш, џьара изамузар, даҽаџьара изауит, џьара дразҟыдахар,
даҽак аҟны иразҟы иакит.
Ҳасан уажәы ааигәа ашәыра ҿыц ирҭеит. Аха быжьба-ааба
шықәса ҩызара изызуаз, аибашьра хлымӡаах ажәар «цәас»
иахҟьаз ишәыра жәытә ацәарҭаӷәы аҵаҟа иҵеимыжьит. Уи кнаҳауп
Мзахәатәи ашколхәыҷқәа еиҿыркааз аибашьра амузеи
аҟны. Ҳаҭыр ақәуп ахҭыԥ зынпыҟҟала авараҿы ихшьу аибашьҩы
фырхаҵа икаска аиԥш.
Мироди, Адгәыр иашьеиҳаб Адамыри хысбжьык алоуп
рира злеицгәарҭаз. Ашьҭахь еибамбар имаҭәамкәа еицрызҳауан,
ҽнакала ашкол ашә ршьапы еицхыргеит, ҽнакала рқыҭа
еицааныжьны ртәыла рыхьчарц еиццеит. Урҭ рышәҟәымҭа
ахьынӡаауаз еицын, ианбжьаӡгьы еицыбжьаӡит.
– Ашьҭахь, Ҳасан, «Уҷкәын дҭахеит, иԥсадгьыл азыҳәа», – ҳәа
ашәҟәы иоуит, Адамыр иӡбахә гәрыӡ-шашәаӡ инкылаӡ ицеит.
«Ҳаи сара алахьынҵада, акыр сықәзар ма руаӡәк дыссзымаауази», – иҳәалон Ҳасан зны-зынла, анышәтә ҩны хәыҷи иареи
рымацара иуауа-уауаӡа ианааизынхалак. Иԥҳәыс илыцәӡаны
иҭаҵәах имаз илаӷырӡқәа, иԥаҵа иалкәкәа, ахәа инылаԥсон.
Ҳасан урҭ рҩыџьагьы рцәа ихеибон Адгәыр. Мышкы-ҩымш
димбар дуар-чаруа, изҽыҵигалак рашҭа дааҭаланы, аҩныҟагьы
дымлеикәа араҵаҟа даатәалон. «Дабаҟоу ари Пата, (Пата ҳәа
иеиҳәон уи) сара егьсурым, аха мазарак ахчаҭ ԥхасҭахоитеи»,
– иҳәон уи.
Адгәыргьы, Ҳасан ихәыцреи иареи шамахамзар рымала еизынижьуамызт, ашҭа дшаақәибааз дыкәлаауа уахь иҿыҩеихон.
Зны-зынлагьы, Ҳасан аӡәгьы инапаҿы иимырклоз ишәыра
ааимԥааны, Адгәыр дыкәлаауа ақыҭа даарылалон. Усҟан Ҳасан
ибӷа ҵла шьапык инадҵа, адунеиаҿ зегьы иреиӷьаишьоз аҷкәын
иҿыҭбжьы дазыӡырҩуан...
Есышьыжьы еизгәакуа еиԥыланы, ахәылбыҽха зыгәқәа хьухьууа еиԥырҵлоз Хьыблеи Адгәыри, уажәы хымш-ԥшьымш
инеихәамԥшӡакәа ианынхалоз ыҟан.
Рҩыџьагьы аҵарахь ицарц рҽазыҟарҵон. Ихаҭазаҵәыз
Хьыбла леиԥш, цхырааҩ дызмамыз Адгәыр ихала аҽеиқәыршәара
даҿын. Уи аколнхара амашьынала ҩынтә ақалақь
аҟны аџьықәреи ганы иҭиит. Иан Ҳауидагьы ҽнак шьыжьы,
аӡаӡа наԥхьаҳәо аконтораҿы дцан, аконхараҿы ироураны
иҟаз аҟәрышьқәа амхны изаалгеит. Адгәыр ибон еиқәиршәаз
аԥарақәа шизымхоз, аха иҟарҵоз иангьы иаргьы – ажә ианаамз,
аҿа ианаамз...
Хәылԥазык Адгәыр иԥсы ааиҭеикырц ара ашьапы иадҟаҵалаз
аҟәардә игәы ҩарханы дхәыцуа дшықәиаз, агәашә
аҷыжьжьыҳәа абжьы аагеит. Ашырҳәа даақәтәаны днаԥшызар,
Ҳасан ихы иқәыжьны, асаараҟа дышьҭаԥшуа дааиуан. Адгәыр
игәы ҟәандаӡа иааҟалеит уи данынихәаԥш.
– Мшыбзиа, Тата! – иҳәеит Ҳасан рацәакгьы дихәамԥшцәакәа.
«Иакәымыз акыр иаҳама?» – дхәыцуа Адгәыргьы Ҳасан инапы ааимихит.
– Иҟоузеи, узеиқәшәама? – дҵааит Ҳасан ҭынч ианаатәақәа.
– Мап, хар сымам, исызхоит – ниаҭеикит Адгәыргьы.
Ҳасан иарӷьа шьапы неиҵыхшәа, иџьыбахь инапы
ндәықәиҵан, ичаҟәаӡа ԥара гәарҭак ааҭигеит.
– Аа, абри ухы иархәа. Адамыри Мироди рыцә уара учараз
исшьып ҳәа иақәкны исыман. Аха, аҵарахьы уандәықәла, уи
ԥыҭк набжьахоит, уанӡа даҽак узысааӡоит... Иԥарақәа Адгәыр
иахь ирханы, ацәажәара даҿын Ҳасан.
Адгәыр мап-чап иҳәеит, аха «усҭыҳә, дад, уаҳа изызнысхуа
исымада», – иҳәан, иҷкәын ичаразы иааӡаны имаз ацә иаҭнихыз
аԥарақәа Адгәыр инаиҭаны дцеит Ҳасан.
Абас Адгәыр капеи-капеи дызлацашаз ахьынӡеидиҟәшәалоз
иахьцаз ибмаӡакәа ҩажәамш нҭыкәкәа ицеит. Абарҭ амшқәа
рзы Хьыбла луада хәыҷы аԥенџьыр днылатәаны, Адгәырраа
рышҟа дҩаԥшуа, аинтститут аҟны илҭираны иҟаз амаҭәарқәа
лҽырзыҟалҵон. Ишылҭахӡамыз Сааид зны имашьынала
рҭынхацәақәак рышҟа диган илырбаны дааигеит. Даҽа зныкгьы, лара лгәаԥхарала, Сааид диманы ақалақь ашҟа дцеит. Уаҟа
илҭахыз ахәыҷымыҷқәа аахәауа, аџьармыкьа иахыкәыршаз
амагазинқәа шеимылдоз, Адгәыр имахәар ҵыркәакәа, аҳаҳаиҳәа
аџьықәреи шиҭиуаз дылбеит. Усҟан Хьыбла азныказ лхаҟнытә
лшьапаҟынӡа амца аԥырқьҳәа иналыхҟьан, аҩы иашьыз аӡә
иеиԥш лхы ҭуаа дааҟалеит.
– Аҭыԥҳа, ҳаҭамзааит, аха... – абас аҭиҩы ибжьы лгәы
ианаақәс ауп аҭҳарацәҳәа данаалҵ Хьыбла. Усҟан уи илгәалашәеит
аҭиҩы иаалиркыз абырфын касы еицарса хәыҷы,
ахә мшәаӡакәа, лсумка ишҭалҵахьаз анылдыр. Хьыбла илыхьыз ԥхалшьан, дҟаԥшьӡа деибакит, даабалыбаҭан лԥараҭрахь
лнапы ндәықәылҵоны, ахьарчҳәа қьаадԥарак аҭиҩ иаԥхьа
инықәшәеит. Хьыбла даахьаҳәзар, Адгәыр иблақәа ихаччауа,
алым еиԥш иӡара ҭкәыцәаа длыдгылан. Лнапы рӷәӷәаны иааникылт Адгәыр.
Цқьа аицәажәаха раӡаанӡа Сааид даарыдгылеит. Сааид
Адгәыр дихәамԥшӡакәа инапы ааимихын, уа дааныжьны, Хьыбла диманы амагазин индәылҵит.
– Дабаҟаз ари аԥхҭ? – иҳәеит Сааид, ԥыҭк ианынаскьа. Хьыбла дааҭрысын, аха ичҳаны лҽаанылкылеит.
– Дызлацаша акапеиқәа еизигозар акәхап, – ақәыцмыӷ еиԥш
иԥаҵа џьаџьақәа еиларгыланы деиҭаналагеит Сааид, имашьына
аннаҵирҟьа. Хьыбла ҿылҭуамызт. – Сара сықәхьеит... Уи аччиа
ма иара дыҟамзароуп, ма сара... Иалсыршом, ибхабмыршҭын...
– Уи ада хәыцырҭа шимамыз удырратәы алымҩанык хрыжьхрыжь абас ажәа гәыҭшьаагақәа иҿыҵшәшәон
Сааид. Ддысӡа,
уналысыр шьакәарак злымшәо иватәаз Хьыбла ажәакгьы
иқәылҵомызт.
«Сара зегь рыла сеиқәшәоуп, амҩа анықәларада ус сымам.
Адгәыр дгәаҟуеит, капеи-капеи еидикылоит, дзаҵәуп, ицхраауа уаҩы димам... – дхәыцуан Хьыбла. – Аҩны идмырбакәа
цхыраашьас исҭарызеи? – дазҵаауан лгәы, – дии сареи жәаха
иԥхьаӡаны иаҳҵәахыз аԥарақәа изызгап!» – лгәы нҭгәырӷьаан,
лхәыцрақәа даарылҟьеит Хьыбла. Инылхылашаз лыблақәеи
амжәа-гәаԥшь аԥштәы зманы ицымцымуаз лашьа Сааид ибла
хәымыӷқәеи неиқәшәеит, лгәы иаҳәоз лхы-лҿы ианихызшәа
лбан лхы ларҟәны дхьычӡа днатәеит.
Хьыбла лҭаацәараҟны Адгәыр зегь реиҳа дызцәымӷыз Сааид,
илшон иаҳәшьа лҿы еимлагәа икны Адгәыр диеимырцәажәарц,
реиқәшәара даԥырхагахарц, аха уи изилшомызт ибарҭамыз,
зыбжьы имаҳауаз агәы еиқәырхха аҿаҳәара.
«...Иахьа сара сызгьы ахарџь ҟаиҵеит, – лгәы нҭыблааит
Хьыбла илзааихәаз акасы еицарса анаалгәалашәа, – снапқәа
ԥҵәар акәымзи уи анаақәсхрыз», – лԥышәқәа неидлырӷәӷәалт.
– Ҳааит, бааҿыха уажәшьҭа, – иҳәан, имашьына адыхҳәа иааникылан, ашә ааиртит Сааид. Хьыбла лхы ҩышьҭылхзар, ахаан
гәыхь-ажәак лазымҳәацыз лашьа иҽхыршәааны дылхагылан.
Уаҳа иқәҿымҭӡакәа, амашьына дааҭыҵын, аҩныҟа лҿыналхеит.
Адырхаҽны Хьыбла хәылԥазынӡа луада дааҩнымҵӡакәа
аҽазыҟаҵара даҿын. Амаҭәарқәа зегьы реиҳа дызцәшәоз
аҭоурых лгәы ахьыблуа, уи аӡбахә ала аӡәы днаиацәажәаргьы
цәгьа илымбо, лхы ласкәантраӡа даадәылҵын,
абарҵа даақәгылеит.
Рашҭа ашәшьыра ахатәахьан,
амра кьыбжытӡа Адгәырраа
зқәынхоз ахәы аҽавакуа, аҽыҵәахра иаҿын.
Хьыбла акыраамҭа ашәахәақәа здыҷҷалоз ахьатә кәасқьа
дазԥшуан. Аха ашҭа аӡәгьы данықәлымбаа, лгәы хьухьууа дналбаан, лан уаххьа ҟалҵарц амаҵурҭа дахьыҩназ ашә днылагылеит.
– Ди, Шьашькәараа рҿынӡа снаҿыххны саауеит, – лыбжьы
налықәлыргеит лан.
– Бан дыԥсааит, мхәлеи уажәшьҭа, – Маҵиса амажәа лнапы
иахатата акҿыҩра даакҿыҵын, лыԥҳа лышҟа лҿаалхеит.
– Ҟаҳ, макьана уа еиԥш егьаџьара сцап, – нлаҭалкит Хьыбла
лан, амра зывҵалаз ахәахьы дыԥшуа.
– Бца, бца. Амала бнымхан, – лышьҭахьҟа днагьежьит Маҵисагьы.
Хьыбла лшьапқәа адгьыл иқәсуам уҳәаратәы дласны,
дкалаӡа агәашә дынҭҟьан, амраҭашәарахь ала ирывгаз амҩаду
даныланы лҿыҩалхеит. Ихьшәашәаӡа, игәыҟаҵагаха Ҩԥсҭа ахы
иҭҟьаны иааиуаз аԥша лҿахәмаруа дахьнеиуаз хәыцра заҵәык
акәын илыцыз: «Еҳ, уажәы адыхҳәа Адгәыр саԥхьа даакаԥахыр,
ҳазхара ҳмеицәажәози, ҳанцо, ҳашцо, ҳахьеиқәшәаша зегьы
еибаҳамҳәози... Аха иабаҟоу, уахь сара сызнеиуам, арахь иара
дзааиуам... Ҳагәнаҳа рымазааит... Дышԥагәхьаазгеи, хышықәса
дсымбацшәоуп сгәы шыҟоу...»
– Хьыбла! – лышьҭахьҟа бжьык ныҵакны игеит.
Хьыбла лгәы нҭыԥсаан, азныказ илмаҳаӡазшәа ҟалҵеит,
лшьаҿақәагьы аалырццакит.
– Хьыбла! – ԥаса еиҳа иҵегьы иаарӷәӷәаны еиҭагахт абжьы.
Данаахьаҳә, Асҭамыр длышьҭаланы дааиуан. Иаалцәымыӷхеит,
аха акагьы илмырдырит.
– Иҟоуи, зынзаҵәык ҳнеимпындаз ҳәа шәыԥшызшәа ҳҩызцәа
аӡәгьы шәхабар аабаӡомеи, – длак-ҩакуа, иҽырзажәны
даалыдгылан, лнапы аалымихт Асҭамыр.
– Ҳабоушьҭуеи, ара ҳаҟами, – лҳәеит Хьыблагьы, лнапы
аушьҭра шиҭахӡамыз мчыла иааимхуа.
– Нас бгәы иҭоузеи, арҵаҩра акәу уажәыгьы бҽыззкны быҟоу?
– аҭынчра ааилеигеит Асҭамыр ԥыҭк ианынаскьа.
– Сҽыззыскуа ҳәа макьаназ акагьы сыздыруам, – наиаҭалкит
Хьыбла, аӡәы еидибалар ҳәа дшәаны днаԥшҟьа-ааԥшьҟьо.
– Ростовҟа шәцоит ҳәа акәын исаҳаз.
– Сеидроу, макьана аҩны сыҟоуп.
– Шәца, сынтәа сызшәыхьӡом, аха ҳаԥхьаҟа «Волга» сақәтәаны
сшәызнеиуеит.
Хьыбла уи ииҳәаз ақәҿылымҭит. Шьашькәараа рышҟа излабжьало амҩаҿынӡа ианнеи, Хьыбла, «бзиала» лҳәан, иаарццакны
уахь лҿыналхеит.
– Хьыбла! – адырҩагьых ибжьы налхьыгӡаны, дналываххын, даақәирҵәиит Асҭамыр. Хьыбла, лышьҭахьҟа ҩ-шьаҿак
ныҟалҵан, илура лзымдыруа даагылеит. Асҭамыр иблақәа ҭыҵны
ицо, иԥышәқәа ҵысҵысуа, аарла ҿааҭит:
– Бзиа бызбоит! Уажәадагьы ибасҳәахьеит...
– Уажәада саргьы иуасҳәахьеит, Асҭамыр, – наҭалкит уи
лшьапқәа лыҵамгыло.
– Нас бзиа сбымбаӡои?
– Мап!
Аҽыԥҳәа амца ҩеихҟьеит Асҭамыр.
– Нас, быччиа иакәхап бгәы ҿкааны измоу?! – лара лышҟа
иҿынеихеит Асҭамыр.
Хьыбла дҩаидҟьан аанда иаваршәны ашацаҳәа ддәықәлеит.
Иаргьы дналышьҭалан, аха ишьҭахьҟа игоз ацәажәабжьқәа
аниаҳа иҽаанкыланы амҩаду инахьхьи аганахь дниасит.
Асҭамыр Хьыблараа ашкол дышрыцалгазгьы қәрала дара
раҵкыс деиҳабын. Уи фба рҿы дантәаз, аҳасабреи сареи
ҳаимаҭәам иҳәан, ҩышықәса акагьы иалаҳәаӡамкәан ирӡит.
Убасҟан ауп иахьа аиҳарак занааҭс имоу абжьахәҳахәҭра
анышьҭихыз. Ашьҭахь дҭалан, аха иааихәаз амашьынажә
дшаҵаиаз аҵара ашықәс нҭакәкәа ицеит. Абри ашықәсаноуп
Хьыблеи Асҭамыри анеихьӡаз. Уи ашьҭахьгьы акласс ашҟа
данааиуази данымааиуази еиҟаран. Шәагаала рацәак дыҟамызт,
аҩар еизнаҳәҳәаз агәам-сам еиԥш ихьынааӡа, асаараҟа
ишьҭаԥшуа иҿаз иԥаҵа даҵаҽырбо акласс данааҩналалак,
рҵаҩык дааиз џьушьарын.
Џьоукы, рҵаҩцәақәакгьы, араион аиҳабыраҿы аус зуаз
ианшьа илахь иаԥшны иара ихәы ршон, даҽаџьоукыхгьы
– имашьынажә азы. Уи иаҿагылоз арҵаҩцәагьы ыҟан, аха
идгылаҩцәа ирулак далдыргеит.
Уи ашьҭахь амшқәа акыр цеит. Иааит Хьыблеи Адгәыри
Урыстәылаҟа рцара. Хьыбла ашкол илыцалгаз лҩыза ӡӷаб
Шьашькәа лыла Адгәыр изылшьҭыз ашәҟәы бӷьыц хәыҷы аҟны
абас аҳәауан:
«Адгәыр, мшыбзиа! Игәоуҭауоу уара, абри абжьарактәи
ҳамшқәеи ҳаҵхқәеи шаҟа идухаз?! Уи егьаурым, уажәшьҭа
рҵыхәтәы нҵәоит! Амала, сара сызмырҭынчуа уара уеиқәшәашьа
ахьсзымдыруа ауп. Акагьы хьаас иҟамҵаӡакәа амҩа
уқәыл, ҳҩыџьагьы ҳазхара сара исымоуп. Сааид иацы абилеҭ
амхны исзааигеит. Уаҵәауха асааҭ жәаҩа рзы иқәҵуа адәыӷба
сҭалоит. Авагон хԥа, акупе хәба. Уаргьы убраҟоуп иахьамухша.
Сара абри ҳмашьына мыжда ала сцозар акәхап. Иудыруанда уи
ақәтәара шаҟа исцәымӷу. Авокзал аҟны сузыԥшуп. Хьыбла».
Адгәыр, ааҵәа дук азна ашыла лаганы иан илзынижьрац иманы дшаауаз ауп Шьашькәа Хьыбла лышәҟәы бӷьыц ихьыгӡаны
ишилҭаз. Уи, азныказ уиаҟара агәхьаа имкӡазшәа ҟаҵаны, иџьыба
инҭеиџьгәеит. Аха, Шьашькәа ибла дышныҵшәаҵәҟьаз, иааҵәа
нкажьны ахы днықәтәан, игәы ҭыҵны ицо иаахыртны даԥхьеит.
Уи аҭак аҩыха иоуаанӡа рцарагьы ааит.
Адәыӷба ацара сааҭк аиҳа шагыз, Хьыбла деиқәыршәшәа
Сааид машьынала авокзал аҟны днеигеит. Хьыбла амашьына
дшааҭыҵҵәҟьаз лаԥшыла игылаз зегьы ааимылдеит, ашьҭахь
лхы аԥшнымҵацәакәа, авокзал аҩнуҵҟа дныҩныс-ааҩнысит,
аха Адгәыр ихабар лымбеит.
«Дабацеи, иҟалап дзеиқәымшәазар», – илхәыцра лзымдыруа
днеин, лчамадан ахы дҟәыҟәӡа днықәтәеит. Аамҭа ықәҳа ацара
иаҿын. Адәыӷбақәа ҳақь-ԥсықьуа, рҽеиҵҳәа авокзал иаадгыланы, иҭибаҳәа адәы инықәло ауаа рцымхәра аашьҭыхны рымҩа
еиҭанықәлон. Зыблақәа ыршаҟь-шаҟьо, ашҭа иахыкәшаны
иаагылоз, автобусқәеи атақсиқәеи ирҭыҵуаз
ауаа, ахраӡага
икылылхуазшәа, лаԥшыла еимданы иаулыжьуан Хьыбла. Аха
Адгәыр дыҟамызт.
Хьыбла лсааҭ деиҭанахәаԥшит. Адәыӷба адәықәлара ҩажәа
минуҭ ракәын иагыз...
– Хьыбла, Хьыбла! – абри аамҭаз даалыдгылт Сааид, –
былзԥши ани аӡӷаб, шаҟа деилаҳәоу ббап, – иҳәан, ажанглиор иеиԥш, наҟ-ааҟ знапы абраслетқәа ахарыԥхны, зыхьтәы
лымҳариқәа гьалгьало игылаз аӡӷаб лышҟа днаирԥшит. – Амал
змоу џьоукы дырмааӡакәа дыҟам, ҳаибадырыргьы цәгьамызт.
Еи, аҭыԥҳа, амашьына бақәсыртәап, амашьына, – ашәишәирбаӷь
еиԥш зҽырчны, иӡыргәаԥуа игылаз, Сааид ашыҩ-шыҩҳәа иԥышә
ибз ықәишьуан. Хьыбла уи ибжьы аарла акәын ишлаҳауаз, аха
ӡаӡҵас аҟырҵә-аҟырҵәҳәа лгәы иалнарҟьон.
Дааит Хьыбла илыццараны иҟаз лҩыза Шьашькәагьы, аха
Адгәыр ихабар ҳәа акагьы ыҟамызт. Егьа лҳәаргьы, Адгәыр
Шьашькәа длыцны дышԥамаари ҳәа дгәыӷуан Хьыбла.
– Бара, Адгәыр дабаҟоу, дызбаӡомеи? – Шьашькәа Хьыбла
лхы налыдылкылан дҵааит.
– Сыздыруам дахькылаӡыз, – даақәԥсычҳаит Хьыбла.
– Бара амҩахь ихабар џьаргьы ибымбаӡеи?
– Дабазбоз, арахь шәеицны шәааит ҳәа акәын сшыҟаз.
– Ҳаицны ҳаазышьҭуада, – лыԥсахы еибакуа лашьа дахьгылаз ашҟа днаԥшит Хьыбла.
Абри аамҭазы акеҩ-акеҩҳәа асаркьал абжьы геит, еилагылаз ауаагьы агәырқьҳәа адәыӷба аанҿасырҭахь рҿынархеит.
Арадиогьы аахәарчарын бжьык ҵәыҵәӡа инҭыҩит. Абарҭқәа
зегьы цәымӷла дрыхәаԥшуа, есааира ихаланы ачра иаҿыз лгәы
хьанҭыџьӡа, лчамадан шьҭкәыцәаа инеиуаз лашьа днаишьҭалт
Хьыбла.
Сааид иаразнак аӡӷабцәа рҭыԥ ылхны иртәеит. Амҩаԥгаҩ
ԥҳәыс дналыдыххылан, иурысшәа хыбжа-ҿыбжақәа дырмеигӡаӡакәа,
иҭырбӷьыжәаа акыраамҭа длацәажәон. Нас ԥарақәак
еилаџьгәаны лџьыба инҭеиҵеит, лхааӡага лиҭазшәа иҽыҟаҵаны
дналыдҟьеит.
– Уи уажәшьҭа шәара дышәтәуп, шәымшәан, – иҳәеит Сааид аӡӷабцәа данаарыдгыла. Аха аӡәгьы ақәҿырымҭӡеит.
Еижәхысланы зҿаазхаз лылаӷырӡқәа лашьа ибар ҳәа дшәаны,
лыблақәа рҿы иааиаанӡа наҟ ицәыҵагәаны илҵәахуан Хьыбла.
Адгәыр иара уажәгьы дышԥамааири ҳәа лыбла ҭраа
ашәахьа дшыԥшуаз, авагонқәа ааҿыж-мыжын, адәахьы иаркыз
ацәашьқәа аттаҳәа илывҟьаны аҽхьакра иалагеит.
Сааид данца, ахышә иадҟаҵалаз астол хәҷы лхы нықәжьны
деиҵақьуа аҵәуара дналагеит Хьыбла. Шьашькәа иҟалҵара лзымдыруа лҩыза дышлывагьежьуаз, акупе ашә даалагылт Адгәыр
дҳашҳашуа. Еицраланы иҟаԥшьӡа иҟаз иӡамҩа иаҿибаҳәа
инеиуаз аԥхӡы ԥҟышқәа икәа иҭаланы, иблуз шкәакәа ана-ара
ицәа иаддырҷаблон. Ииҳәара иҿамшәауа ԥшьшьала ичамадан
наиргылеит.
Ԥыҭрак ашьҭахь Адгәыр дтәаны ахаҷаҳәа аӡӷабцәа ирзеиҭеиҳәон
аҽынтәи амшаз ихигаз зегьы.
– Ԥшь-сааҭк амҩа сангыланы амашьына сазыԥшын, – ацәажәара
даҿын Адгәыр, – арахь адәыӷба адәықәлара сааҭк аҟны иааит,
амца скит, аха иааг. Нас сыҩны ҳколнхара амашьынаҟны сцеит.
Сиҳәеит Хьыцкәыр, сиашьапкит, аха дааҳәынгьы дсыхәамԥшит.
«Ашьхәа ҵҟәаҟәан, ахҭәасаара иаҿуп, шьаҿакгьы изнеиуам»,
– иҳәеит уи аҵыхәтәан дысхыччо. – Иҟасҵахуаз, адырҩегьых,
сыҩны счамадан ахьгылаз сааит. Нас исгәыстәшаз сгәыстәит.
Абар уажәы-уашьҭан счамадан аашьҭхны аҩныҟа сҿынасхауеит
ҳәа сышгылаз, машьынак ԥырны архәара иаавшәан, ичаразны
саԥхьа иаагылеит. – Уааи, уааи, – издыруаз бжьык саҳаит. Снадххылазар – Мышьа дҭатәоуп. Ахыԥҳәа сҽынаивасыжьит. Саргьы
сахьцо ҳәа акгьы сҳәауам, иаргьы дсазҵаауам. – Шаҟа узаанхеи? – дсазҵааит уи ԥыҭк ҳанынаскьа. Ҩажәа минуҭ, – сҳәеит,
сыԥсы сгәы икылаханы. – Ҳахьӡауеит, – иҳәан Мышьа, агазгьы
нациҵан акәырқәа адгьыл иқәгылаӡамзшәа аҿынанахеит.
Сшьамхышланы Хьыцкәыр саниҳәоз Мышьа иаҳауазаарын,
сгәаҟра аниба, дыҩны аҩны дцан, имашьына има дысзааит...
Ҳанааи ҳдәыӷба ҳәазо адҵра иаҿын. Счамадан шьҭкәыцәаа,
изулак сыҩны аҵыхәтәтәи авагон сахьынҳалт...
– Блала ибаны, шьамхыла саанӡа Анцәа уимшьааит, –
лҳәан Шьашьука аҟырҟырҳәа дааччеит, Хьыблагьы лыбла
ҭыҟаԥшьаақәа аалхаччеит.
Аҵх акыр инеихьан. Адгәырраа зҭаз акупе аҟны ҭынчран.
Ҵаҟатәи ацәарҭаӷәқәа рҟны зиарҭақәа ҟаҵаны, наҟ-ааҟ
еиҿаԥшуа ишьҭаз Хьыблеи Шьашьукеи ианышьҭала ашьҭахьгьы,
рыбжьқәа ыҵакны, акыраамҭа еицәажәон. Нас Шьашькәа
ишылҭахымыз дынҭаҳәахаа ацәа дагеит. Хьыблагьы дызҿыз
лажәа налгӡаанӡа лҩыза ацәа шылиааиз гәалҭеит, нас лҿы
аҭӡамц ахь ирханы лылацәақәа неиқәылԥсеит.
Аӡӷабцәа ахьынӡеицәажәоз, икараха иҟаз Адгәыр цәамҭахаак
аҟара ҟаиҵан, дыҭрысны дааԥшит. Уи игәы ҩарханы дахьышьҭаз,
дӡырҩуа ԥыҭрак иҽааникылт. Аҭынчра иалҩны хрыжь-хрыжь
цәашьҭабжьык иаҳауан. Нас ԥшьшьала дааҳәын, еидҟьаԥсла
ихы зқәыз ахч хәыҷы иҩнапыкгьы рыла иааигәыҵиҳәҳәан,
асаараҟа дыԥшуа ҿыцха днышьҭалеит.
«Дыцәоуп, – иҭыԥан ицоз игәы нҭыблааит Адгәыр. – Ахаангьы абас дыцәаны дсымбацызт... Иаҳагьы дыԥшӡоуп... – аӡәы
димҟәыҵкәкәааны дигар ҳәа дшәозшәа, афымца лашара
зҿахәмаруа ишьҭаз Хьыбла лаԥшыла деимидон. – Дыԥшӡазааит,
иҵегьгьы дыԥшӡахааит, адунеи иқәу зегьы дреиӷьхааит, иахьцалакгьы Хьыбла сара дыстәуп. Дыԥсыхыргьы аӡәы ажәак
леиҳәондаз, – иԥсы ҩеины ихәцә иҩыҵачит. Мап, Хьыбла сара
дыстәуп! Уажәшьҭа ҳазхара ҳаицәажәап, аӡәгьы даҳԥырхагам,
ҳхала ҳаизынхеит... Ахаангьы абас дыцәаны дсымбацызт. Абасоума, мшәан, аӡӷабцәагьы шыцәо: лылацәақәа еиқәыԥсоуп,
сара сеиԥш, ларгьы лнапсыргәыҵа рҟьаҟьаны лхы иаҵоуп,
лԥышәқәа ҭырқәацәаа, иԥахә-ԥахәӡа рҽырчы иҟоуп. Аха
аӡӷабцәа ҳара ҳаиҳа иԥшӡоуп, Хьыбла урҭ зегьы дреиӷьуп...
Уахатәи ала уаҳа сыцәом, Хьыбла лыцәа сыхьчалоит», – Адгәыр
аҟарулра иҽазкны, хыхьтәи ацәарҭаӷәы аҟнытә дылбааԥшуа,
игәы рҭынчны иҽанааникылоз, Хьыбла лыблақәа чча-ччо
Адгәыр дҩаиҵаԥшит. Адгәыр дахьақәылкыз
ԥхеишьан, ашырҳәа
илацәақәа неиқәиԥсеит, игәы иаҳагьы
ирццакны аисра иалагеит.
– Уажәыгьы умыцәаӡаци, Адгәыр! – ҿаалҭит Хьыбла иныҵакны.
– Сыцәан, уажәоуп санааԥш, – иҳәеит Адгәыр. – Бара? –
ԥыҭрак ашьҭахь дҵааит Адгәыргьы.
– Саргьы уахак сыцәами, уажәоуп санааԥш, – амц лҳәеит.
Адырҩаҽны шьыжьымҭан амра чча-ччо абз ашьха ианҩавҵнагоз
аамҭазы, рыхҩыкгьы рчамаданқәа кны атрамваиқәа
раангыларҭаҿы еилагылаз ажәлар иаарыдгылеит.
– Арҵаҩратә институт аҟынӡа ҳцар ҳҭахын, иҳашәымҳәари
иарбан трамваиу изҭалатәу?– иаԥхьа игылаз ауаҩ кьаҿ-шәпа
иҽынаидхало дҵааит Адгәыр.
– «Ахәбатәи», – иҳәеит уи, иахьуасҳәо иснаҭауазеи иҳәозшәа,
ихәда хчаа мырҵысӡакәа, иҿы аарла иҩеихихын.
«Ахәбатәи» инеихҵәашазшәа абӷа еихытаруа архәара
иаавшәан, амзаатә азааны аҵәҵәа иасуа иаарыдгылеит.
Ԥыҭрак ашьҭахь, Хьыблеи Шьашькәеи, абызшәеи алитературеи рфакультет ашҟа рышәҟәқәа алагаланы, Адгәыр абаҳчаҟны
ачамаданқәа дахьрыдтәалаз иааигылеит.
– Шәалганы шәаауама? – дҵааит Адгәыр аԥышәырччареи
маҷк агәынхареи ихы-иҿы иқәҵаны.
– Ҳашԥалымгоз, абар иахьыҟоу ҳдипломқәа, – рҩыџьагьы еибарччо инеидыркит рышәҟәқәа злаларгалаз абӷьыцқәа.
– Арысҟаамҭа шәанынха шәалганы шәаауаз џьысшьон, –
ираҭеикит Адгәыргьы.
Урҭ азеиԥшнхарҭаҟны инеины рҭыԥқәа анылырх ашьҭахь,
Адгәыр ииҭахыз аинститут ашҟа ашәҟәқәа алеигаларазы дцеит.
Хьыблеи Шьашькәеи акомендант ириҭаз ацәарҭақәа нықәҵа-аақәҵаны ркаруаҭқәа еилдыргеит, рҽырыԥсахит. Икылԥш-кылӡырҩуа, ишәаԥырҳаԥуа аӡы ахьыҟаз рыԥшаан, рыҿқәа
рыӡәӡәеит, нас ԥыҭрак ҳаԥсы ҳшьап ҳәа рыӡбан, рыгәқәа
ҩарханы наҟ-ааҟ инышьҭалеит. Азныказы аҩыџьагьы
агәырӷьа
зхыз рыблақәа мчыла инеиқәырԥсеит.
– Уу-уу, сан, – Шьашькәа дыҭрысны лиарҭа днықәтәан, лӡамҩа
лнапхыцқәа налалырҟацеит.
– Иҟалеи?! – ашырҳәа даалҟьеит Хьыблагьы.
– Арзаҳал аҟны «допустить» «т» арԥшқага амҭаӡакәа изымҩи,
зан илымлхша сара.
– «Не» авабмыргылазааит, арԥшқага агзаргьы уадаҩым, – азныказы илгәарԥхаҵәҟьаны дыччеит Хьыбла.
– Уи хьаагатәым, баала, ҳаалеи-ҩеип, – Шьашькәа лыжәҩа
кны даахеит Хьыбла.
Адгәыр Ақыҭанхамҩатә институт ахьыҟаз иԥшаан, дхьаԥшкәаԥшуа ашҭа дынҭалеит. Ухы раҳаны урыҵаԥшыр, улаԥш
зхьымӡоз аҩны еихагыла дуқәа ршьапаҟны, ауарҳал иаҵәа
аиԥш, икаршәу абаҳча иҵатәаз џьоукы рхы ақәырԥс ашәҟәқәа
ирыԥхьон, даҽа џьоукых рыгәқәа раҳаҭӡа, аӷды-сыдыҳәа
итәаны ицәажәон.
Адгәыр иибоз зегьы аԥшәымацәаны, иара дсасны, ԥаԥсаҵас
акәын ихы шиԥхьаӡоз. «Сабаанагеи, изгәаӷьызеи, абарҭ итәоу
сыриааины, абри аинститут дуӡӡа сҭалоит ҳәа аума сшааз?»,
– дхәыцуа дааҭгылеит Адгәыр, ашә аԥхьа даннеи, «Ных, ных,
Мзахәаҟа сцаны ҩышықәса аҭәараҳәа аус зур, нас сызҭалар
збап... Изаҟароузеи, Хьыблараа ринститут аиҳагьы еиҳауп.
Ҳаи, сызлымҳак ҿамхгьы, мзахәаа абас ҩнык рызгыландаз», –
дхәыцуан Адгәыр, акеҩ-акеҩ зыҩнго
игылаз аҩны еихагыла
дуқәа илаԥш рыҵаргьежьуа.
– Ҳаҭамзааит, аха иҳашәымҳәари абраҟа аҭалара зҭаху
рышәҟәқәа ахьаларгало? – иҵааит Адгәыр иааидгылаз аҷкәыни
аӡӷаби.
Адгәыр ихәыцра ашырҳәа даалҟьеит: «исхыччарц иаҿума
абарҭ» – игәахәын, азныказ илакыҵа рыцәгьаны, рхаҟнытә
ршьапаҿынӡа лаԥшыла иааимидеит. Аха иҳаиҳәарызеишь
ҳәа рҩыџьагьы рыблақәа ҭырхаха ишихәаԥшуаз ангәеиҭа,
дааԥышәырччан: «ишԥасзымдыруеи, шәааи, шәааи», – иҳәан,
аԥшәмара кны ашә ишьапы нхигеит.
Шьыбжь хыҵхьан Адгәыр дгьежьны астудентцәа рықалақь
хәыҷы аҟны данааи. Ҭаалым руашәа еивҵарыԥхаа игылаз
акорпусқәа акакала иԥхьаӡо, ажәабатәи аҟны даннеи, дыццакны амардуан дыҩхалан, Хьыблараа зыҩналаз ауада ашә днадгылеит. Ауада ашә ыҵарбаҟа иаркын. «Иабацеи арҭ?», – игәы
дынҭахәыцит Адгәыр. Нас ҵаҟатәи ашәала дындәылҵын, еихашьшьы инашьҭыз абаҳча дныҵалеит.
– Иуҭахузеи, уҳацрыҵ наҟ, уаҳԥырхагамхан! – быжьқәак
илымҳа инҭасит Адгәыр, ԥыҭк дахьынаскьаз. Игәы нҭԥсааит.
Дааҵәин, иаарццакны абжьқәа ахьгоз ашҟа иҿынеихеит.
Хьыблагьы Шьашькәагьы рышәҟәқәа ргәыдкыланы, еихьысеиԥысуа, рхы иқәкны иааиуан. Адгәыр данырба, ргәы аарԥсахит,
аха ршьаҿақәа иаҳагьы иаадырццакит.
Адгәыр дышнеиуаз, аӡӷабцәа имбаӡазшәа днарывҟьан,
зымаҭәа ҭшәа кьаҿӷәыӷәқәа зыҽрылаҳәаны иааиуаз аҷкәын
хыш днаидххылт.
– Усԥырцқьа наҟ! – аҷкәын хыш игәышԥы ҭарсҳакьаны
Адгәыр днаигәыдхахалан, имгәацәа наидырӷәӷәаланы дсыршәап
игәахәын, даахамчамт. Аха Адгәыр дыхшәааны, дымҵысуа
уи иаԥхьа дгылан.
– Узышьҭада? – дҵааит Адгәыр, аҷкәын иҵегьгьы
иҽынаидырӷәӷәаланы.
– Абни игылоу аӡӷаб ԥшӡа, ахцә ду, – иԥышәқәа нҭырқәацәааны
аҵәахҳәа абжьы иргеит аҷкәын.
– Уи уара егьузлылам!..
– Ҳа, ҳа, ҳа, уара абзамыҟә, абнауаҩ рыцҳа, аӡӷаб ԥшӡа уара
умацара дшутәым узымдырӡои? Аԥшӡа зегьы даҳзеиԥшуп, ҳа,
ҳа...» – аҷкәын дыччарц иҿы аныҩеихихҵәҟьа, апҟеиҩҳәа,
аҟамчы аԥҵаҵеиԥш, Адгәыр инапсыргәыҵа абжьы геит.
Аҷкәын, игәарԥхаҵәҟьаны цыгәхыршәҭ ҟаиҵазшәа, дхышәҭны,
акәыкәымдыр днаваҳаит. Адгәыр адырҩегьых уи ишҟа
днаҭрысуаны, Хьыбла днарбжьаххит.
– Иусырбап сара абнауаҩы, ашәаргәында, – Адгәыр инацәкьарақәа
рӷӷаны изныз аҷкәын хыш иӡамҩа ҿыҟаԥшьаа инапала еимлагәа
икны, абаҳча дыҵҟьа дахьнеиуаз ибжьы гон...
Адгәырраа аԥышәара иалагаразы мышқәак ракәын ирзаанханы иҟаз. Дара раԥхьа уахь инеины аԥшәмара зкхьаз рҩызцәа
злацәажәоз, ицәырыргаз апрограммақәеи анырба, азныказ
зынӡагьы ргәы ҭҟьеит.
– Ных, ных, сара сцеит. Аҩныҟа акыр шәыцҳар шәҭахызар... –
иҳәан Адгәыр, иикыз апрограмма нықәҵаны, дҩагылеит.
Шьашькәагьы лкаруаҭ аҵаҟа иҵагылаз ачамадан даахеит.
– Исаҳахьоума, избахьоума абраҟа излацәажәо азҵаарақәа
рҭак... Акыр хдырҵоз џьышьа рҿаԥхьа ҳхырхәон ҳарҵаҩцәа.
Зегь сҭииргьы, Ладикәа Ҳаҭхәыжә-иԥа исирҵаз ала химиа
сзыҭиуам, – ишьҭахь инапы ҟаҵаны, игәахы ԥыжәжәо длеиҩеиуан Адгәыр. Хьыбла лгәы иаанагоз еиликаарц шиҭахыз
удырратәы, дцәыҵԥшшәагьы зны-зынла лышҟа днаԥшуан.
Ахьӡы алыршоушәа, афымцалашара ашәахәақәа еилаарцыруа излаԥсаз лыхцәы қамызқәа еиларшаны, лывараҿы наҟааҟ астол иқәҵа, лыцламҳәа лнапы аҵаргәаны, згәы каҳаны
ицәажәоз дырзыԥшуан Хьыбла. Уаҳа назлымшахуа иааԥсаны
иҟаз лыбла гәыҭбаақәа ачча рхыҳәҳәыла Шьашькәа иналхьырсны, ишнеиуа, Адгәыр иҟынӡа ианынаӡалакь изықәшаз
амза аиԥш, ицәышӡа иаашанхон.
– Химиа ҳасабрак ацуп, физика ԥышәарак аҭахуп ҳәа згәы
иаанагодаз, иаҳзырбахьадаз. Абжьбатәи акласс инаркны
ажәабатәи акласс аҟынӡа абарҭ амаҭәарқәа ҳазҭоз аҭоурых афакультет иалгахьаз ауаҩ иакәын. Ас зҳахьзи ҳәа ҳанықәгыла: «аа
амарџьа, ҳшәымшьын, уи ҳдиреқтор иаҳәшьаԥа иоуп, иурокқәа
маҷуп», – рҳәан, егьырҭ ҳарҵаҩцәа шәаргәындақәа ҳҿы еихагәа
иркит. Убасҟан илеихаргәаз ҳаҿқәа уаҳа иаҳзааихымхӡакәа,
аӡымҩас-ӷьы аԥсҭа иҭнагаз ақыдқәа реиԥш, ҳхәахәа-чахәаны,
ҳхыфа-ҿыфаны ашкол ҳалдыргеит. – Аҟәардә дааханы астол
днахатәан, иҭаҷкәым раҵәаны аҟыгәҳәагьы илықәикшан, ихгьы
нықәижьит Адгәыр.
Ихы анҩышьҭих, Хьыбла лыблақәа лхаччо дышихәаԥшыц
дихәаԥшуан.
– Бзымччои, дад, бара, Шьашькәагьы баргьы аӡы ацарҭа
шәҽашәҭан, шәнапы шәымҟьаӡаргьы, иара шәагоит. Сара?!
Абри ҭацәны ишаазгаз мдырӡакәа, – игәыбжьынацәа ырхәаны
илахь атыгә-тыгәҳәа днас-насит Адгәыр, – хаха аӡӷьы сахеит, –
ашырҳәагьы дҩаҵҟьеит уи, – аӡсашьа сыздыруам, исзырҵараны
иҟаз, исыдмырҵеит... – ишьҭахь реирханы адәахьы
дыԥшуа
ахышә днылагылеит.
Адгәыр ииҳәаз маҷк лгәы арӷәӷәан, уаанӡа наҟ зымҩа
иқәлыжьхьаз лышәҟәи лыбӷьыцқәеи ааидылкылеит Шьашькәагьы.
Хьыбла дҩагылан ԥшьшьала Адгәыр днаидгылеит.
Ихәаԥӡа иеиқәа иахажьыз иблуз аалырҽеит, лнапы ҩаргӡаны
ижәҩахыр ҟьаҟьа инықәҵаны, даахьалырԥшит.
– Уаала, ҳандәылҵп, шьыжьымҭан аахыс аԥхьара ҳаҿыми,
ҳкарахеит, – лҳәеит Хьыбла, ишьқьыруа асаараҟа инашьҭыз
лыхцәы шәпа дуқәа ҩышьҭхны лхы иакәыршо. Зыԥсахы
ԥыжәжәо, зԥышәқәа аҟырҿ-ҟырҿҳәа ирыцҳауа игылаз, Адгәыр
игәы ҟәандаӡа иааҟалеит. Уажәраанӡа агәаара
иҭырлашьцаа иамаз, иблақәа ааҭшашахан, Хьыбла дналҿаԥшит,
нас дцәыҵԥшшәа,
зшьапқәа зыҵаԥса акаруаҭ иқәтәаз Шьашькәа дналыхәаԥшит.
Уи деиџьыԥӡа дтәан лыбла ҭраа дышрыхәаԥшуаз ангәеиҭа, игәы
амца былбылуа инҭалан, ихаҟынтә-ишьапаҟынӡа днеилнашьааит. «Афы асааит, ҳара ҳаиԥш абригьы разҟык лымазар иамазеи»,
– игәы дышҭахәыцуаз, Хьыбла длышьҭагыланы дындәылҵит.
Адгәыр иакәын измаз раԥхьатәи аԥышәара. Ауха ҵхагәҭанынӡа,
Хьыблараа руадаҟны дтәаны даԥхьон. Аӡӷабцәа
шьҭалар цәгьа ишырымбоз аҟара анидырдыр, иара иуадаҿы дааины алашара наиркын, ашамҭанӡа ихы ҩнапыкла икны, илахь
акарандашь ахы аларкьакьо, ишәҟәы дадтәалан. Уаҳа наилымшо данкараха, иҽеилымхӡакәа акаруаҭ ихы ахьнықәиҵаз,
ацәа
даамҵарсны дагеит.
Агәақь-агәақьҳәа игәы инықәсыз ашьҭыбжь ауп аҭҳарцәҳәа
ацәа даалзхыз Адгәыр. Ашә аддыҳәа ишҵысыцыз иҵысуан.
Игәы нҭԥсааит, ахьшәҭҳәа ииарҭа днылатәеит. Аԥенџьыр
асаркьа иалҷҷаны иааиуаз амра ашәахәақәа надхәмарлеит,
аҳазырҭра иҭоу акаламқәа реиԥш, анацәҭыԥқәа ҟаԥшь-ҟаԥшьӡа
изҿаԥсаз иӡамҩа ҟәымшәышә. Ихы иаҵаз инапгьы дысӡа, аҭыџь
ацраҳәоушәа ихьынҳалан. Ашә адырҩагьых ирӷәӷәаны асбжьы
геит, днадххылан ианааирт, Хьыбла дгылан.
– Уагхеит, умбаӡои, ирласны уҽеилаҳәа, – Хьыбла Адгәыр
днаивсны ауада дныҩналан, иҟәашәӡа иӡәӡәаны еиқәҟата
иуанҭаны иаалгоз иблуз аҟәардә ахы инхылшьит.
Хьыбла данца, Адгәыр иблуз аашьҭихын, инарҳәы-аарҳәуа
акыраамҭа дахәаԥшуан. «Ҳа, ҳа, ҳа, уара абзамыҟә, абнауаҩ
рыцҳа, аӡӷаб ԥшӡа уара умацара дшутәым узымдырӡои...» –
исас ахьынӡацоз еихҳәаны, иԥаҵаҟаԥшь џыхқәа иԥынҵа ҵәаҳә
иаҵарч, адырҩегь ибла даахгылеит уажәааигәа амца зҿеиҵаз
арԥыс. «Нас Хьыбла зегьы даҳзеиԥшну, даҽаӡә иблузгьы абас
илкрацу? – иҭыԥан ицоз игәы дазҵаауан Адгәыр. – Мап! Уи алсыршом». – Иԥышәқәа неидирӷәӷәалт. – «Иахьа уахьнеиуа, ҩба
узанҵаны уноурыжьыр, Хьыбла дааныжьны аҩныҟа умцар ада
ԥсыхәа умамкәа уҟалар?» – игәаҵантә бжьык ҵәыҵәӡа иаҳауан.
Уи абжьы дшеилнашьаауаз, ихы иҭагьежьуа ишҭаз, иҽеилеиҳәан,
инықәыршәны аинститут ашҟа дцеит.
Уи аҽны дшымгәыӷӡоз ала деиқәшәеит Адгәыр.
– Уаԥсуоума уара? – дҵааит, Адгәыр иԥышәаратә бӷьыц
нарҳәы-аарҳәуа икны астол иадтәалаз, алекҭор шәпа-жәпа
ду.
– Ааи, саԥсуоуп, – иҳәеит Адгәыр, игәы аҭыԥ иҭамгыло.
– Еҳ, Аԥсны, Аԥсны! Шаҟа хкы рыла ибзиоузеи, –
даақәыԥсычҳаит алеқтор. – Абилеҭ угазар, абнахьхьи ашьҭахьтәи
апартаҿ утәа, – алеқтор иблақәа ихаччо, ихы ҩышьҭихын, инацәа
нархханы Адгәыр дахьтәашаз иирбеит.
Адгәыр, иаԥхьа иҩналахьаз аӡӷаб данца, иара цқьа
ахәыцхагьы иамраӡакәа, алеқтор истол ашҟа дааиԥхьеит.
– Нас уара у-Аԥснытәуп? Саргьы ҩымшҟа роуп иҵуа
уахьынтәи сааижьҭеи. Сыԥсы сшьон. Амшын еиқәа ацәқәырԥақәеи
сареи акыр ҳҽеинаҳшәеит. Шәымра ашәахәа хаақәа
акагьы аанмыжькәа, санаауаз иаазгеит, – алеқтор ицламҳәа
инапы аҵаргәаны Адгәыр дихәаԥшуа ацәажәара даҿын. – Нас
ухиоума? – аџықә-џықәҳәа, игәарԥхаҵәҟьаны дыччеит уи.
Дааҳәцымцит Адгәыр.
– Аа, усҭ, даҽа цхыраарак уҭаххозаргьы, ара сыҟоуп, – иҳәан
алеқтор, Адгәыр иԥышәаратә бӷьыц акы нанҵаны, иаԥхьа
инықәиршәт.
Адгәыр иҟаиҵара изымдыруа, длак-ҩакуа даақәхеит.
– Узԥшузеи, ига, абар ахәшьара ахьанысҵаз, – алеқтор
дызлаҭҳаџьыз Аԥснытәи аҳауеи аԥсабара аԥшӡареи рыхә
убриала ишәарц иҭахызшәа иҽыҟаҵаны, Адгәыр ибӷьыц мчыла
идигалон.
Адгәыр деиси-еисиуа, ишицәымӷыз, ашә аартны дындәылҵит.
– Иузаниҵеи, иузаниҵеи? – дахьындәылҵҵәҟьаз гәыԥҩык
аӡӷабцәа ааикәшеит, ҷкәынцәақәакгьы аарыдгылт. Адгәыр
ибӷьыц димырбарцаз иҽыназикын, аха иамраӡакәа, ӡӷаб хыцә
хәыҷык днаимҵасын, иааимпыҵылԥааит.
– Диида, «хәба!», шәанаџьалбеит, «хәба!» – аӡӷаб хыцә
лӡамҩа нҭылбӷыҷаан, лыбла еиқәаҵәа хәыҷқәа ирҳәаҭҳәаҭуа
Адгәыр дҩаиҵаԥшит.
Адгәыр дҩеицрашәеит. Ибӷьыц аалымжәаан, икәшаны игылаз
днарылсны, ихы иқәыжьны абарҵа дыбжьаланы иҿылеихеит.
– Бара ари арԥыс «фба» иҭахын ҳәа сыҟоуп, ҳа, ҳа, ҳа, –
аӡӷабцәа рыччабжь ишьҭахьҟа игон.
«Сҿы еихыхны ажәак мҳәаӡакәа, «хәба» сзықәиргылеит.
Абригьы идырзаап срыцҳахәны ашкол сшалдыргаз, – игәы
дҭахәыцуан Адгәыр дахьцоз. – Ахьымӡӷ, ахьымӡӷ! Сыԥсаанӡа
сыгага сыцрыҵраҳа , исыцрымҵша ахьымӡӷ. Срыцҳашьаны
«хәба» сзықәиргылеит! Идырзаап сҽыззыскыз аҟны сшымчыдоу, сышҿаҟәоу. Дсыцхраама, мшәан, абри? – илахь инацәа
адкыланы дхәыцуа дааҭгылеит Адгәыр. – Мап, сижьеит, дысхыччеит!» – Ашырҳәа даагьежьын аинститут ашҟа иҿааихеит.
«Цқьа ухәыц, Адгәыр! Уажәы «ҩба» узықәыргыланы уаауижьыр,
нас Хьыблеи уареи шәеицәыӡт, лара ара дааныжьны аҩныҟа
ацара уқәшәоит, – игәаҵантә ихәаҽӡа бжьык ааҩуеит. Аха
Адгәыр, уигьы дазнымкылакәа, ашыршырҳәа днеиуан. «Ҳа, ҳа,
ҳа, уара абзамыҟә, абнауаҩ рыцҳа, аӡӷаб ԥшӡа уара умацара
дшутәым, зегьы дшаҳзеиԥшу узымдырӡои?» – Игәыҭшьаагоу
абарҭ ажәақәа адырҩагьых еилаҳанто иара ишҟа рҿаархеит.
Адыхҳәа даагылеит. Ԥхыӡу, лабҿабоу изымдыруа, дадырсызшәа,
акыраамҭа дӡыҩӡа дгылан. Нас, даагьежьын,
азеиԥшнхарҭахь
иҿынеихеит.
Абар уажәшьҭа ҩымш ҵуеит Хьыблараа аҵыхәтәантәи
аԥышәара ҭины иалгеижьҭеи. Адгәыр изаанхаз амаҭәар иҭиразы,
шьыжьымҭанҵәҟьа дгыланы аинститут ашҟа дцеит. Амра
ақалақь иахыкәыршоу ахәқәа иҩарывшәан, мысҭхәагшәарак
аҟара аҽыҳаракны, ашәахәақәа цаҳә-цаҳәо аԥсабара аҽаларԥс
иԥхон. Хьыбла Шьашькәа лырҿыхара лҽазылкит, аха умԥсит. Уи
дааҟрым-ҿрымын, лыхч кәамҟьа хәыҷы, лыҩнапык
аакәыршаны
иаалгәыҵалҳәҳәан, лҽеиҵых ҿыцха днаиан, ацәа лҽалҭеит.
Хьыбла лиарҭа еиллыргеит, ааҵәажәк ырцәаакны адашьма иқәшьны илрыцқьеит, еиқәкҷы рчамадан иҭаз рҩыџьагьы
рымаҭәақәа ҭыганы илуанҭеит. Амрагьы, аҭыԥҳацәа руада сныҩнаԥшында аҳәозшәа, иааҩнаҷҷеит. Шьашькәа дыцәоуп.
Уи дыцәоуп, абри абжьарак илыгхаз лыцәа зегьы халырҭәаарц лҭахызшәа. Асаркьа иалҷҷаны иааиуа
ашәахәақәа,
ишиашоу, лӡамҩа ҟәымшәышәқәа ирызнеиуеит. Урҭ, аҭыԥҳа дырчыхәчыхәны ддырҿыхарц рҭахызшәа,
зны лыхәда инаҵахәмаруеит, нас абгахәыҷы гызмал аиԥш
илҿагәыбзыӷны, лхы-лҿы рбзо, лхахәы еиқәаҵәа ажәпара
иналаӡ ицоит. Шьашькәа дыцәоуп. Дыцәоуп, аинститут баднакылт ҳәа ларҳәазшәа, лгәы рҭынчны. Ашьыжьтәи аӡаӡа аиԥш,
ипҟыш-пҟышӡа лылахь иаақәнаԥсаз аԥхӡы, илҿаԥсоу лхахәы
шьыҵәрақәа лӡамҩа иаднарҷаблоит.
Хьыбла, Шьашькәа дҿыхар, Адгәыр аекзамен ахьиҭиуа ашҟа
ҳцап ҳәа лыӡбан, лҽеилаҳәа-лҽеилаца дыԥшуп. Усс илымаз зегьы ҟалҵеит. Нас, шәҟәык шьҭыхны астол днахатәан,
аԥхьара далагеит. Дцо—даауа, даҟьак ҩынтә-хынтә даԥхьахьеит, аха акагьы
лзеилкаауам. Лыблақәа ахәаԥшуеит акәымзар, лхы-лгәы зегьы
даҽаџьара иҟоуп, хәыцрак дҭаршәны дамоуп: «Уи иахьа «хәба»
ҳәа иҭиргьы, уажәшьҭа иаанахәара уадаҩуп. Ҭыԥк ааҩык еимаркуеит, – дизхәыцуеит Адгәыр. – Ишԥаҟасҵари, иара дызҭамлакәа,
сара саднакыланы сҟалар, ԥсыхәас иҳаурызеи, еицрыҵшьас
иҳамоузеи?! Сара исоуз ахәшьарақәа цәгьам, нас уаҟа ауаа
иаҳа имаҷуп, срыдыркылозар акәхап, – лгәы нҭыԥсаан, лхәы-лжьы қақаӡа
иҩеилагылт Хьыбла. – Шьашькәагьы дшәарҭоуп»,
– ашәҟәы
лыбла ааҟәганы уи дналзыԥшит. Шьашькәа дҭахәхәа
дыцәан.
«Еҳ, бгәы згәызаалак, ибаргузеи. Адунеи ба бзыҳәа имардуануп», – Хьыбла дҩагылан, аԥенџьыр аԥардақәа даарыханы
иааималдеит. Шьашькәа илҿахәмаруаз ашәахәақәагьы нықәба
ицеит.
Шьашькәеи Хьыблеи, Адгәыр аԥышәарақәа ахьиҭиуаз
аинститут аҟны ианнеи, ишәаны изыҩнамлоз аӡәык-ҩыџьак
рыԥштәқәа рхыгга, агаз-хьчԥаԥырқәа реиԥш еилауаҭыруа,
инцәыҵагыла-аацәыҵагыло абарҵа ибжьан. Егьырҭ зегьы еимпхьан.
– Зегь шәнеихьоума? – дҵааит Хьыбла, аудиториа ашә
иавҵаӷәӷәа иавҵагылаз аӡӷаб дналыдгылан.
– Уиаҟара быццакуазар, амҩа бымоуп, блеи, – наҭалкит аӡӷаб,
лыҽхыршәааны.
– Сара араҟа ус сымаӡам, амала... – лҿы ҩеихылхуаны, аудиториа аҩнуҵҟахьтәи шьҭыбжьқәак геит, иақәырццакнгьы ашә
ааимҟьеит. Ахьшьыцба зласыз абаӷырқәа реиԥш, зегь ныҵаба-ааҵаба ицеит. Хьыблараа зацәажәоз аӡӷаб дахьавагылаз
лыҽлырԥсит.
– Аа, шәара шәоума химиа иацәыбналаны иҟоу? – иҳәан,
ашә иаалагылаз алеқтор, Хьыблагьы Шьашькәагьы рыжәҩақәа
нҭарсны, ишырымуаз дрыханы аудиториа илыҩнаирԥалан,
аӷьеҩҳәа ашә нкыдижьлеит.
– Шәааи, ижәга ибилеҭқәа, шәымшәан, сшәыцхраауеит,
– иӡыцәа шьапы хәахәацәқәа дырхакьакьа, астол ашҟа иҿынеихеит
алеқтор.
– Ҳара араҟа ус ҳамаӡам... Ҳтәымуаауп, – иӷьаҵәыӷьаҵәуан
аӡӷабцәа.
– Ижәга, ижәга, химиа еиӷьу иарбан маҭәару иҟоу. Уи
ԥсҭазаароуп. Аа, шәахәаԥши, шәхы инаркны шәшьапаҟынӡа
шәызҩычаз иароуп. Абри ахан зыргылаз, абарҭ аблақәа схазҵаз,
шәарҭ абранӡа шәызлааз, адунеи амаҟа зламӷаҳҵаз иароуп, –
химиа ауп, – алеқтор, ибласаркьақәа дырцәыҵԥшны, аӡӷабцәа
дрызԥшуа, иԥсы злаз амаҭәар арҽхәара даҿын.
– Ҳара даҽаџьароуп аԥышәарақәа ахьаҳҭиуа...
– Ҳара арҵаҩратә институт ауп ҳазҭало, – аимҟьара
инақәыршәаны аӡӷабцәа дырҩегьых инеибарӷзит.
Алеқтор дныхшәаан, иԥышә ҵаӷа хәыҷқәа аақәац-қәацеит.
Ихәда иаԥхьаҟа инҭҳәаны, дырзыҵҟьарц иҭахушәа акыраамҭа
дрыхәаԥшуан.
– Арҵаҩратә институт? Арҵаҩцәа? Нас шәаазцазеи арахь? –
дыҩныхәааит уи. – Шәыӡ наҟ, – акеҩ-акеҩ ҩнгауан аудиториа.
Хьыблеи Шьашькәеи иарбан ашәу изладәылҵыз ҳәа акгьы
ргәалашәом. Аулицаҿы ианкылс, раԥхьа иаарыдгылаз атролеибус иҩҭеибаҳәан, ринститут иавсынгьы акыр иласкьеит.
Атроллеибус ианылбаагьы, рыԥштәқәа рхыгга, инеихәаԥшы-ааихәаԥшуа, ԥыҭрак игылан, нас рыбжьқәа нхәыҵакны аҟырҟырҳәа иааибарччеит. Иаагьежьын, ринститут рхы ақәкны, шьапыла рҿыҩархеит.
Ари аҽны ахәылԥаз Адгәыргьы, Хьыблагьы, Шьашькәагьы
Адгәыр иуадаҟны итәаны аицәажәара иаҿын. Урҭ мызкы аахыс
имыцәа-имтәа рҽызныршәоз аус алҵшәақәа уажәшьҭа ирдыруан. Адгәыр аҵәымӷ еиԥш игәы иалакьакьон Хьыблараа мчыла
химиа дзырҭиуаз алеқтор изықәиргылаз «ҩба». Шьашькәа, лхы
лнапы аҵаргәа акаруаҭ дахьықәтәаз, дазхәыцуан, аҩны днеир,
иарбан усу лҽыззылкшаз, Хьыбла хрыжь-хрыжь иҵаулаӡаны
дгәыԥсычҳауан. Алаӷырӡ иарӡыфахьаз
лыбла ҭыҟаԥшьаақәа
неиқәылԥсар, лаԥхьа иаацәырҵуан
лыжәла ҿаҿаӡа изынны
аинститут абарҵаҿы икыду асиа.
«Ҳаиқәшәараны ҳаҟамзар акәхап сара сзаднакылаз, –
дгәынқьуеит уи. – Сымацара исзымдыруа ақалақь аҟны, саангыланы, иара аҩныҟа ддәықәысҵону?! Мап, мап! Саргьы аинститут
изҭамлаз аӡәы сылҩызоуп. Ҳазегь ҳшеицааз еиԥш ҳаиццоит».
– Сызҭалозшәа, баша сан дсыргәаҟит, уи лоуп ирыцҳасшьо, –
аҭынчра ааилеигеит Адгәыр.
– Сара сҭыԥ хиоуп, сышнеилак ҳклуб аҟны аусура салагоит, –
лҳәеит Шьашьукагьы, илгәылтәшаз лгәытәны.
– Аҭыԥқәа мачхума, – дҩагылан даалеи-ҩеит Адгәыр. – Саб
иҽага аҿы ҟьаҟьаӡа игҿагылоуп, – ацәа рыгхазшәа, иҭыгга иҟаз
иблақәагьы аацәыҵлашеит.
Абарҭ ажәақәа зегьы неины, ахҿақәа реиԥш аттаҳәа изҭаԥсоз
Хьыбла лгәы есааира ичуан. «Умшәан, уахьцалак сара суцуп.
Аҽагагьы уцыскуеит, нас наҟ-наҟ џьара ҳазцар аабап», – абас
лгәы дҭацәажәон, лыблақәа еихмырсыӷьӡакәа, Адгәыр лаԥшыла
дгәыдкыло дахьизԥшуаз.
Хьыбла лҿымҭра Адгәыр есааира имцаԥшьха аԥыр-ԥырҳәа
игәы иҭаланы ицәа-ижьы аҽахьнагӡауан. Дахыкәшо, днавс-аавсуа дцәажәон. Иҭахын уи лгәы иҭоугьы лирҳәарацы.
Аха,
Хьыбла лгәы дахьацәажәоз иаҷыданы, лҿы ҩеихыхны
ажәакгьы
лҳәомызт. «Лгәы иҭоу зылымҳәозеи? – дхәыцуан уи, аԥенџьыр
аҟнытә адәахьы дыԥшуа дахьгылаз. – Сара саднакылт, дара
зҭамлазар, исхароузеи ҳәа дхәыцуазар акәхап. Ибзиоуп! Быҟаз
ара бымацара. Уажәшьҭа бареи сареи ҳаиԥшым, ҳхазуаауп. Бара
быстуденткоуп, сара сколнхаҩуп. Бара Урыстәыла агәҭаҿы бҭыԥ
быԥшааит, сара уахаҵәҟьа аҩныҟа амҩа сықәлоит... Ҳаицрыҵп!
Аҩызцәа ҿыцқәа боуп... Абзиабара ҿыцгьы... Нас сыԥсрым саргьы», – ахаан ихы иадимбалацыз алаӷырӡқәа аҽырҳәа ибла
иаахыҵәалоит.
Амца иахакнаҳау ахьыруачуан еиԥш, агәараҳәа деилашуан
Адгәыр. Аха Хьыбла, ҿымҭ, деиқәԥсы, дыштәацыз дтәан.
– Нас, Шьашькәа, ҳаимҩалацәоуп ҳәа сыҟоуп бареи сареи,
бгыл, ишьҭых бчамадан, – ашырҳәа даақәҵәиит Адгәыр. Илжжуаз агәырҩа алеиҵәахрацы, ԥышәырччарашәа акгьы ихы-иҿы
инықәиҵеит. Аха аӡхыҵра акаҭа аԥыражьны иоурзынкылахуа!
Хьыбла ашьшьыҳәа дҩагылан, акаруаҭ аҵаҟа иҵагылаз лчамадан ааҵганы, лымаҭәақәа реидкылара дналагеит. Адгәыри
Шьашькәеи шанханы илзыԥшуан.
– Шәызԥшузеи, шәымаҭәақәа еидышәкыл, – ҿаалҭит Хьыбла,
– ростовтәи ала ҳцозар, сааҭкоуп иаҳзаанхаз.
– Бара бабацои, мшәан, бцара-баара иаԥсам уажәшьҭа, багхоит, – даацәажәеит Шьашькәа.
– Сара сымацара сакәым, сынтәа ҳазынтәык ҳаицагхеит.
Ҳаԥхьаҟа адырҩегьых ҳҽазаҳкып. Иҳразҟу аабап, – днаскьан,
гәалак лымаӡамшәа, Адгәыр днаидгылеит лара.
Амцабз зықәҵәашо абылра иаҿыз арԥыс игәы аҭыԥҳа лнапы
ԥшқақәа нахьысызшәа, иаразнак иҟәандаӡа иааҟалеит. Ииҳәара
иҿамшәо длыхәаԥшуан. Апырпыл еиԥш еицраланы, иҟаԥшьӡа,
ихы-иҿы ацәаԥштәхәы аԥсахуан.
– Умаҭәақәа еидкыл. Сынтәа аус аауп аколнхараҟны.
Иҵегьгьы ҳҽазыҟаҳҵап. Нас ҳаԥхьаҟа даҽаџьара ҳжәылахп. –
Илӡбыз мап ацәикыр ҳәа дшәаны, дихәамԥшӡакәа ацәажәара
даҿын Хьыбла.
– Мап, бара џьаргьы бцаӡом. Бахьаднакылаз быҟоуп. Аҭалара
ус имариандаз, ҳаргьы ҳҭамлози, – Шьашькәа акаруаҭ
дахьықәтәаз ашҟа днаԥшит Адгәыр.
«Мап лимыркындаз, аф зысша. Хьыбла даднакылеит, сара
сызҭамлеит ҳәа схьагәгәа снеир, аҵәы сахарҵап, аҵәаӷәа
схьыршьып, ҳаҭыр сымаӡамкәа сҟалап», – дхәыцуан Шьашькәагьы.
Ашьҭахьгьы Хьыбла лцареи лаанхареи акыраамҭа еимаркуан;
«Сымцар ҟалом, ара сымацара сзаангылом, ҳаицызар сҭахуп», –
ҳәа дӷьаҵәыӷьаҵәуа дцәажәа-цыԥхьаӡа, Адгәыр даҿаапкны мап
икуан. Урҭ ажәақәа Хьыбла лышҟа имаз агәрагара иаздырҳауан,
ибзиабара иацырҵон.
«Мап, мап ҳуаӡәыкгьы даднакылазааит. Уигьы разҟуп. Саргьы
ҳаԥхьаҟа сҭамлари. Нас рацәаӡакгьы ҳаицәыхарахом. Ашәҟәы-абыӷьшәы, ҳцап, ҳаап», – абарҭ ажәақәа рыла, иара игәы еиԥш,
Хьыблагьы лгәы ирҭынчуан Адгәыр.
Изеидымҵуа ишеидгылаз, ростовтәи акәым, москватәигьы
рыцәцеит. Аҵыхәтәаны Шьашькәа зынӡагьы лҽанылрыцәгьа,
Хьыбла лылаӷырӡ лҿашы аперрон дшықәгылаз, имҩасны
ицоз дәыӷбак иҭаланы, Шьашькәагьы Адгәыргьы Аԥсныҟа амҩа
иқәлеит.
Мчыбжьыкгьы цқьа иҵуамызт Адгәыр Урыстәылантә
дхынҳәны дааижьҭеи. Ҩымш раахыс, есышьыбжьон аԥошьҭаҿы
дцаны даауан акәымзар, аҩны дындәылшәаны аӡәгьы димбацызт. Мызкы аахыс инхамҩа иагхаз-иаԥхаз зегьы ажәжәаҳәа
дшырҿу, илеихашәы ихәлон.
Иахьагьы ашацкыраз дгыланы рымх кьаса днаҵалан, иан
ианылрашәоз ирыцҳашьаны инлыжьыз ажәпара иԥит. Аанда ихырҩрны арахә инарылаижьын, урҭ азгәышьны ишырфоз
дахәаԥшуа, акыраамҭа дгылан. Нас, ргәашә аԥхьа аҽыҩ-ҽыҩҳәа
иааиуаз аӡымҵар днаҵагылан, иӡара ҩахыс аӡыхь илырсны,
иҽикәабеит. Иҽеилеиҳәеит. Ихахәы жәпа еиқәаҵәа цырцыруа
иқәҳәаны, иан иналаҳәаны, дыццыкы-ццакуа амарда даҿаланы,
аусҳәарҭа шыҟаз иҿынеихеит.
– Бара, абри Ҳауида лԥа иҽырзажәра акәымзар, башак иакәзаап
ббауоу, – бжьык игәы иқәҩит Адгәыр, амарда-ашьап зҽадырӷәӷәала
игылаз аҭаҭын казарма даннавала. Адыхҳәагьы даагылеит.
– Башак иакәымзар, Ахьи-ԥҳа леиԥш иаргьы дҭамлози, –
нацылҵеит даҽа ԥҳәыскгьы. Адгәыр дырбар ҳәа дшәаны, амра
згәыҵаршуа ицәыз аҭаҭын машьынақәа даарыбжьагылеит.
– Уи Ахьи-ԥҳа диццаргьы цәгьа ибомызт ҳәа сыҟоуп.
– Цәгьа изимбарызеи, аҳәынҭқар иԥа сигондаз, мап шысымкрыз.
– Иашьа мыждакгьы длымоуп уи. Адгәыр рыцҳа ихы хҵәаны
ацалаҟьа ишықәыршәу иан илирбашт, дзышьҭақәоу сыздыруам,
аха, – игон раԥхьатәи аԥҳәыс лыбжьы.
– Аӡәы иакәу џьыбшьоу, уи хәҩык аишьцәа драҳәшьоуп.
Аханиԥацәа раҳәшьа леиԥш, баҩлашалоуп дышдырчо.
– Ус ирқьынцыцны ирааӡо даҽакгьы лдырхуеит.
– Нас, уи Урыстәыланҟа данца, дышцаз еиԥш дкаԥа-чаԥо
дышзымаауа зыбзымдырхуеи.
– Аиеи, мшәан, лан длыцым, лаб длыцым.
– Уи ара даныҟазгьы, лыбла акакаҷқәа хыҳәҳәала иҟалахьан.
– Дымбылуази, мшәан, дыблы.
Аҵыхәтәантәи ажәақәа хыцаҳәцаҳәны акәын аттаҳәа инеины Адгәыр игәы ишҭаԥсоз. Ихы аҩнуҵҟа аууҳәа ашьҭыбжьқәа
гон, иблақәа ацыԥхь рыҵыдды иҩеиуан. Азныказ даазазеит, аха иҽаанкыланы, амашьынақәа днарбжьысын, лабала
ихәдаџьал иасызшәа, деиҵакы-еиҵакуа, аҭаҭынырҭа иагәылгаз
амҩахәасҭала иҿынеихеит.
«Дышцаз еиԥш дышзымаауа зыбзымдырхуеи...» Аиеи,
мшәан, лан длыцым, лаб длыцым», – дахьцалак илымҳа иҭыҩуеит
аҳәсақәа рыбжьы. Уи деилнашьаауан, иԥсы иҿанаҵон.
«Лхала дааныжьны сааит. Сара исеиԥшума, алым иаҩызоу
арԥарцәа аалыкәыршаны иҟоуп», – ибла иаахгылеит аԥышәара
ахьиҭиуаз ақалақь аҟны иԥылоз аҷкәынцәа рыԥшра-рсахьа,
рҟазшьақәа.
«Ҳа, ҳа, ҳа, уара абзамыҟә, абнауаҩы рыцҳа, аӡӷаб ԥшӡа уара
умацара дшутәым, зегьы дшаҳзеиԥшу узымдырӡои?» – дахьцалак агагеиԥш ишьҭоу абжьы адырҩегьых игәы иқәыҩуа иалагеит.
Абас ахәыцра дҭагаланы дшамаз, аху-хуҳәа илаго аӡлагара
ҷышә хәыҷы зҭагылоу акәара днырын, аусҳәарҭа ашҭа
дынҭалеит.
– Сыхьӡала шәҟәы ыҟазар? – дҵааит Адгәыр, аԥошьҭа аиҳабы
дзыҩнатәаз акабинет хәыҷы ахышә ихы нылакны.
Уи ҿылҭуамызт. Зыхәҵәы ҩызӡа илкыз амҳәыр гьежь хәыҷы,
ачернила иарӡыфахьаз ахчы илақәырӷәӷәаны, атах-атахҳәа
аконвертқәа ираарханы еиқәылԥсон.
«Уажәы исалҳәарызеишь?», – игәы ҭыԥаны ицо, иԥсы ҩеины
ихәцә иҵач, ибла ҭраа асалам шәҟәқәа зҭалҵоз аишьыкь ашҟа
дыԥшуан Адгәыр. Аԥошьҭа аиҳабы, лара лыда ԥсы зхоу аӡәы
ауада дыҩнамшәа, лҽырҭынчны, амҳәыр заалырхаз асалам
шәҟәқәа еиқәырхха иҿалҳәеит, нас кәытанциақәак халырҭәааит,
урҭгьы амҳәыр раалырхеит. Адгәыр есааира деицрашәон, ахаҳә
зҭаҳаз аӡы аҵаҟантә ашәахқәа еишьҭаххы-еишьҭаххы ишҩеиуа
еиԥш, игәаҵантә ажәа бааԥсқәа
еишьҭаԥало ихалон, аха, иԥышә
ианаақәыххлак, изызку лҿынӡа инаӡаанӡа, атах-чахҳәа иԥжәон,
иԥышәқәагьы ҵыс-ҵысуан. Аԥошьҭа аиҳабы, астол аҟны лусқәа
данрылга, дҩагылан, лывараҿы ишьҭаз агазеҭқәа ааԥыртланы
реизшара дналагеит. Адгәыргьы дныхшәааит.
– Сыбжьы бмаҳауоу, мамзар уаҩыс сбымшьоу? – иааҭирҟьеит
Адгәыр.
– Иуҭаху уҳәар, хшыҳәара уааизшәа, ууауаӡа узгылоузеи, –
ллакыҵа рыцәгьаны днаизыԥшит аԥошьҭа аиҳабгьы.
– Исҭахузеи, салам шәҟәы ыҟоума ҳәа сҵааит санааҩнашылаҵәҟьа.
– Иҟам ҳәа уасҳәеит убасҟанҵәҟьа.
Игәы нҭыԥсааит Адгәыр. Деилшша акыраамҭа дгылан.
– Уаҳа акыр уазҵаауама!? – аҵәы илхуа ҿаалҭит аиҳабы.
Адгәыр деиси-еисиуа аԥошьҭа даадәылҵын, ашҭа дықәланы
иҿынеихеит. Уи днеиуан, дахьыҟоу-дахьану изымдырӡо,
иқәлашьцаны, амца иҵоушәа, агәараҳәа деилашуа: «Сылжьеит, лыбла санааԥырҵ нахыс, сылхашҭит. Уи даҽаӡәы длыԥшааит.
Лҩыза студентк длыԥшааит», – ихаԥыцқәа аҿҿа
аарыҵган, илаԥхьагьы иаалашьцеит: Абар, Хьыблараа ринститут еихачаԥа ду ахьгылоу. Акеҩ-акеҩҳәа асыркьал абжьы
геит. Ашәқәа ааимҟьан, аӡхыҵреиԥш, астудентцәа еижәыланы
ашҭа иаақәлеит. Абар Хьыблагьы дахьааиуа. Уи ҷкәынак
ижәҩа лнапы аҵданы, лхы нарнаашәа идуп. Иаргьы ихы
ларҟәны ажәақәак лыхәлеиԥхьаӡоит, илашоит лара лыблақәа,
дышиқәшаҳаҭу ала лхы лырҵысуеит. Адгәыр деиҵаӷәӷәа
агәашә давагыланы дырзԥшуеит. Дгәамҭаӡакәа инаивсын,
ааигәа иҟаз апарк инҭалеит, аҷкәын инапы ҩышьҭихын, Хьыбла
дааигәыҵеиҳәҳәеит.
Адгәыр дааҭрысын, иџьыбахь инапы ндәықәиҵеит.
– Еи, Пата, уа уаагыли, уа, – ишьҭахьҵәҟьа бжьык геит.
Адгәыр ихәыцрақәа даарылҟьаны даақәҵәизар, дхымс-хымсуа
дишьҭаланы дааиуан Ҳасан.
– Уара, Ҷымеи уареи акы еимашәкуазшәа саҳауан, усалам
шәҟәы улымҭаӡеи? – дҵааит Ҳасан, иԥсы игәы икылаханы.
– Иарбан шәҟәу, акагьы сылымҭаӡеит, акрыҟоума? –
Адгәыргьы уи ишҟа днаҭрыст. Ҳасан даақәҵәин, уаҳа ажәакгьы
мҳәаӡакәа, аԥошьҭа длыҩнапҟа дцеит... Аууҳәа аԥошьҭа аҩнуҵҟа
шьҭыбжьқәак геит. Адгәыргьы уахь иҿынеихеит, аха ашә аҟынӡа
днаӡаанӡа, Ҳасан конвертк кны даадәылҟьан, Адгәыр инаииркит.
Аконверт иаҵаҩыз адрес аттаҳәа илаԥш нахигеит Адгәыр.
«Хьыбла лоуп», – инҭгәырӷьааит игәы. Азныказ длахан ахы
ҩахижәааит, ихы анҩышьҭих, Ҳасан иблақәа ихаччо иаԥхьа
дгылан, дыԥхашьан иџьыбахь аҿынеирхеит.
– Уаԥхьа, уаԥхьа, сара суԥырхагахом, – Ҳасан, аиаш еиԥш,
адырҩегьых аԥошьҭа длыҩнапҟа дцеит.
Адгәыр даақәгьежьын, дыццакы-ццакуа ашҭа днықәсын,
еихашьшьы игылаз аҵәара дныҵалеит. Ихы ҩышьҭхны днаԥшы-ааԥшын, аконверт аацәыригеит. «Мап, ара ҭынч сзаԥхьом,
наҟ абаҳча агәҭахьы сцаны саԥхьап», – иҳәан амҩахәасҭа
днымҩахыҵны, иқашәқашәо игылаз ашьац иаҵәа дылаланы
иҿынеихеит.
«Мшыбзиа, Адгәыр! – Дналагеит уи асалам шәҟәы аԥхьара,
амҩахәасҭа дшынымҩахыҵҵәҟьаз. – Уара уцеит, сымала сааныжьны. Шықәсык ҵуашәа сгәы иабоит ҳаиԥырҵиижьҭеи. Ех,
шаҟа шәыгәхьаазгозеи: уара, ҳқыҭа, ҳашкол. Адгәыр, аиашами,
исызхымгар ҟалап. Диида, санхәыцлак схагахоит, даҽа хәымз
абас изычҳауада. Актәи асеместр ианвар азы инҵәоит. Уаанӡа
сзымнеиуазар акәхап, – иааигәа игылаз аҵәа аимҿаԥара
иҽынбжьажьны алада аԥхьара далагеит. – Аныҳәазы снеир
сҭахуп, аха Сааид бмааин, сара снеиуеит ҳәа ашәҟәы иҩит.
Урҭ амшқәа ракәын гәыӷырҭа дус исымаз. Убасҟанҵәҟьа
ҳашԥеиқәымшәари ҳәа сыҟан, аха ишубо, аҩсҭаа дҳабжьалеит.
– Адгәыр ақьаад ибла ааҟәиган еилахәашь, игагаӡа иибоз
аԥсабара днықәԥш-аақәԥшит. Иҵауланы даақәыԥсычҳаит.
– Иудыруандаз Адгәыр, ара ауаа шаҟа ибзиоу. Ахәыцха,
алахьеиқәҵаха минуҭкгьы иуадраӡом. Амала, аҵара цәгьоуп.
Алеқторцәа бзиоуп.
Уара узҿузеи? Шьашькәа џьаракыр аусура далагахьоума?
Адгәыр, џьара акы уҽазкы. Амала, суҳәоит ҳара ҳабригадаҟны аусура уаламган. Сааид уҽилоумгалан, иумдыруеи уи иҟазшьақәа
зеиԥшроу...»
Адгәыр Хьыбла лысалам шәҟәы лагӡаны данаԥхьа ашьҭахь
инарҳәы-аарҳәны дахәаԥшит, иналак-аалакны ҭыԥқәак деиҭарыԥхьеит,
аконверт ианыз амҳәырқәаҵәҟьагьы илаԥш рыдырхаланы дрыхәаԥшуа акыраамҭа дгылан. Нас иџьыба
инҭеиҵан,
аҵәа аимҿаԥара даабжьыҵны, ашьац тата днылатәеит. Еидара дук
ихәда иаақәхны агәараҳәа инкаижьызшәа
дласкәантраӡа, игәы
ҭԥраауа акәын дшыҟаз. Зымҵаны дтәаз аҵәа ақәцәаҿыҵәҟьа
иҿаз аҵәа ҟаԥшь илаԥш нақәшәеит: «Абрантә сыԥаны абни
аҵәа наҟ инҿысԥаап, – игәы иааҵаххит Адгәыр. – Мап, мап,
уаанӡа сзыҩаӡарым. Иара ашьапы снапқәа аакәыршаны,
исгәыдҳәҳәала игәыдскылар
иамоузеи?! – азныказ дааҭрысит
уи. – Сеилагама, мшәан», – ишгәыдикыло аӡәы дибазшәагьы
игәы иабан, ихы шьҭкәыцәаа абаҳча дныҵаԥш-ааҵаԥшит. Нас
дҩагылан
аҩныҟа иҿынеихеит.
Абар уажәшьҭа ҩымчыбжьа ирзынаԥшуа иҵуан қәа цырак
лкамшәацижьҭеи. Ацәыббылфҩы зхышәшәо ишьҭаз адгьыл,
иҷҷазшәа акәын еиҟәышьшьа-еиҟәышьшьа ишыҟаз. Аԥсабара
зегьы аҽеикәарҳә ацәа иҭаланы, ажәҩан иаҵаԥшуа
игылан.
«Еҳ, ҳазшаз уанаџьалбеит, ҳақәублаарц уҽазукма? – инеидашшылон
анхацәа. Рыԥхӡы зхьыршаз рҽаҩра гәалак амоушәа
ихьшьшьы иахьҭагылаз, игәаӷьны изалаԥшуамызт. Ишабаны, иҟәазгаӡа ирхагылаз ажәҩан иаҵәа рыблақәа ҭраа
иазԥшуан. Ажәҩангьы ламыск амаӡамшәа, анхаҩ изы ахаангьы
бзиарак ҟанамҵаӡацшәа, ишаҳәшаҳәуа амца ахылҟьа хыхьтә
иааԥшуан.
Ҩымш раахыс, хәылԥазыла ажәҩан акалҭахьшәа ԥҭақәак
аацәырҵлон, аха аҭыџь-ршы инадкьыслаз абамба нықәблаа
ишцо еиԥш, алеи-ԥси рыбжьара иныҵаба ицон.
Даҭа иахагьы акыраамҭа дышьҭамлеит. Ишьапы ӡәӡәаны
амардуан днаҿатәан, миллион бла ҭыџьџьаауа изхоу ажәҩан
даҵаԥшуа ахәыцрақәа иҽриҭеит. Уи игәалашәеит иаб диҿыҵны
уажәы дахьынхауа аҭыԥ аҟны данааизтәи ашықәс. Усҟан абри
аӷдараҟны акарлақәыц акәымзар зхы ҩахоу ҵиаак ықәгыламызт.
Иԥҳәыс хәыҷы Маҵисеи иареи иахьа хәлаанӡа бларҭа-бларҭа
икылырхаауа, аҭауад Мырзаҟан хәмариала имырхыз адгьыл ахтра иаҿын.
«Уанаџьалбеит, уара усгьы ухы уҭахымызт, аха џьоук рыӡӷабгьы
дадушьылт, иадубалази абри аӷдара, аҟәараш каамеҭ», – рҳәон
уи дызҭахыз.
«Шәыԥшишь нахьхьи, – Даҭа инапы рхханы идирбон ахаҳә
дуқәа зыҽрыларԥс имадыхӡа игылаз абгыӡра, – абни ауп сара
абрахь нхара аара сгәазырԥхаз. Уи адацқәа рыда гәыӷырҭа шамамгьы имшәа-мырҳа ахаҳә иалиааит. Сынтәа ибзианы ишәҭит,
шәҭыцкгьы нхымшәакәа ихьырхәаны иҿаҳаит. Сара избоижьҭеи
убасоуп ишыҟоу. Адацқәа иныҟәыргоит. Нас уи сзаҿымԥшрызеи
сара. Абгыӡра – ҵиаауп, сара – суаҩуп. Саргьы исымоуп адацқәа
– сызхылҵыз, сзааӡаз, сҭынхацәа. Сара исымоуп аҩызцәа,
ақәлацәа, амч-алша. Сара суаҩуп, срылоуп ауаа. Нас абгыӡра
ахьӷьацаз сзымӷьацону?! Мап, сӷьацоит! Ҩышықәса аҿҳәара
ҳашәҭ, нас бзиала шәаабеит! – абас деихаччо аҭак риҭон Даҭа.
Уи иԥҳәыс Маҵиса ашьа зыбжьыхьхьо иҟаз лнапқәа ԥхашьаны
лԥыраҳәа иҵакуа, ҿымҭ гәаныла лхаҵа ииҳәоз деигәырӷьон.
Ахаҳә иалиааз абгыӡра аиҳа иҵауланы, ирҭбааны рдацқәа
аурыжьит абраҟа Даҭеи Маҵисеи. Зхаԥыцқәа хны аҟаҿыҳәа
ицҳауа игылаз акарла-қәыц аҭыԥ аҿы еихашьшьы игылоуп
зуа-хкы уҭаххалак ашәырҵлақәа. Уажәы ицаӷьцаӷьуа игылоу
аҩни, рынхарҭа зегьы иакәыршоу абаагәареи злыху, аамҭала
зны Даҭеи Маҵисеи напхыцла адгьыл иҵкәыкәааны еизыргаз
ахаҳә шкәакәа ауп. Даҭа инхамҩа иабжакны иԥхьаӡоит
анхашьа «зҿиҵааз», раԥхьаӡа зышәшьыра днамҵатәаз, зшәыр цыра
ааҿыхны иҿы инҭеиҟаҟаз абгыӡра шьапы. Уи иахьагьы
ишгылац, ахаҳә шкәакәақәа ашьапхыцқәа аларԥс, баҟак еиԥш игылоуп абаҳча агәҭаны.
Даҭа дыҿиеит – ихәыҩԥацәа, иԥҳа. Амала, абгыӡра шьапы
ахала игылоуп, машәыршәа џьара вҵиаакгьы навамгылт. «Ҳаи,
афы асааит, ишԥазаҵәхеи!» – рҩыза гәакьа рыцҳашьаны иавагьежьуеит Даҭеи Маҵисеи. «Иазыжәуазеи, наҟ ихырԥаны
икасыжьуеит. Уи аҭыԥ аҿы инеиҭаҳарсша шәырк зҿало ҵлакы
ҳзеиҭаҳазар иаҳа еиӷьуп», – иеиха ырцырцыруа зныкымкәа
абгыӡра дазыҵҟьахьеит Сааид. Убасҟан, ахаан цҭәыбжьык
назҭымҩыц ашҭа ауаҟьан-чаҟьан бжьы нҭыҩуеит. Сааид иеиха
абгыӡра инамҵаршәны, алақәа иԥхадырсыз абгахәыҷы еиԥш
абаҳча дныҵапҟа дцоит. Аҭаацәа зегьы абгыӡра иакәшаны
ахаҟынтә ашьапаҟынӡа лаԥшыла еимырдоит: аб дуаруаруеит, ан
даӷьуеит, еициз, уажә арра иҟоу Мези Ниази абаҳа ҿҟьаҟьақәа
рыла анышә ԥсыла ааганы, зшьапы харгьежьны иҭашшу абгыӡра
иавҵарԥсоит. Хьыблагьы рыбгыӡра Сааид ицәылхьчрац, лышәҟәы
кны днамҵатәалон.
Ажәҩан иаҵәа ду екранны, иара ихҭигахьоу зегьы убри ианҵаны
идырбозшәа, Даҭа иблақәа ааихмырсыӷьӡакәа ажәҩан
даҵаԥшуа
ахәыцрақәа дышрылаз, аҵых кыр инаскьеит. Ԥшакгьы хьшәашәаӡа
икәа-имаӷра инҭахәмарын, ихәыцрақәа даарылнахт. Убасҟан
ԥҭа еиқәаҵәа дуқәак агаҿа инаркны ажәҩан ҵҟьауа ишааиуаз
илаԥш нарықәшәеит. Даҭа ашырҳәа дҩаҵҟьан, аԥҭақәа аҩныҟа
имҩахигарц иҭахушәа, амза ашәахәа зҭаҷҷоз ашҭа днықәлеит.
Ашҭа агәҭа ааиҩишаанӡа амза ашәахәақәагьы нкаба ицан, иаалашьцеит. Агаҿахь ажәҩан неимҟьан, аҵыр-ҵырҳәа имацәысуа,
иҭагәыргәыруа аԥҭақәа ирыцхраан, уажәраанӡа иаҵәа ԥштәыла
ишәыз ажәҩан алеи-аԥси рыбжьара еиқәаҵәала иааҵҟьахеит.
– Еҳ, сукәырбануп ҳазшаз, ианаауҭаххалак зегь шԥааурҳәуеи,
– дгьежь-гьежьуа ашҭа дҭоуп Даҭа. Маҵисагьы лхарԥ шкәакәаӡа
абарҵа даақәгылеит. Адырҩегьых зынӡагьы аҽырҭбааны
имацәысын, адунеи еишьылӡа иаалашеит, аҵықьҳәа
иааигәаӡаны
ихысын, аԥсабара ахәшәбылфҩы нықәнаршәшәит.
Ҟәрышьк
иаҟараны иԥаҟьа-ԥаҟьаӡа зҿаазхаз
ақәацырақәа апыҟҟаҳәа
аҩны ахыб инақәыԥсан, ҩбаҟагьы Даҭа иӡамҩа инадҟьацыла
ицеит. Арԥыс еилҟьак иеиԥш амардуан
дыҩхаԥалан, абарҵа
дааҵаххит. Маҵисагьы дҟәындҟәындуа
ажәақәак лҳәауан, аха
икыдхаҽа илеиуаз ақәа ашьҭыбжь иунарҳауамызт.
Еикәаҳәны игылаз аҵиаақәа рҽыртланы ақәа инаҵагылеит,
иҿажәкуаз адгьыл аԥышә аҵаршә иаҵашьшьы иаханы илбаанадоит. Аҵырҵырҳәа имацәысуеит, аџьықәреи зымҵәаз
аӡлагара еиԥш. Ажәҩан аӷру-ӷруҳәа илагоит. Ԥша-шәшәык
џьара иасуам, ақәа цырақәа аԥҭа ишналашәаз икахәхәа-кахәхәа илеины алҩаҵә зхылзз ишьҭоу адгьыл дырԥсаҳәоит.
Аххаҳәа иааҟәымҵӡакәа иго ақәа ашьҭыбжь, зеиԥш рмаҳац музыка бжьык еиԥш рлымҳақәа азкыдҵа, рыԥсы аларҵәа игыланы
иазыӡырҩуеит Даҭеи Маҵисеи.
Дгыланы дааит Сааид иаҵкьыс ҩышықәса рыла еиҳабу, Даҭа
инхамҩа иахьа ҵәа-шьаҟас иаҵагылоу Ладгьы. Аҭаацәа зегьы
ҿыхеит аԥсабара зегьы шҿыхаз еиԥш. Дҿыхеит Сааидгьы.
– Еи, Лад, – ихы ҩышьҭхны иашьа дахьышьҭаз ашҟа днаԥшит
Сааид. Лад икаруаҭ ҭацәын.
– Иуҭахузеи? – абарҵахьтә иааҩит Лад ибжьы.
– Уара зыбжьы го закәи, ҳажәҩан ақәа кылымсзааит, – ақәа
алеира Сааидгьы игәы иахәаны ибжьы наиргеит.
– Аӡаӡи ааҷеи уманы умцо, иқәуршәп, – иҳәеит Ладгьы ибжьы ныҵакшәа. Ақәа аххаҳәа алеира ишаҿыц иҿын. Уи абжьы
дшазыӡырҩуаз Сааид ацәа дынҭаҳәахаа дагеит.
Мзахәаа зегь реиԥш, ақәа шырҷаԥшьоз иккаӡа иаадыршеит
Даҭеи, Маҵисеи, Лади. Ашамҭаз иааихсыӷьын, зыҽзырдаз
аԥҭақәа
ааиҟәышьшьа-ааиҟәышьшьан, ажәҩан иаҵәагьы аацәыҵԥшит.
– Еҳ, сукәырбануп ҳазшаз, ааӡага шԥаҳауҭеи, – иеиқәа
анапқәа ҩахьхьынӡа иҵыркәакәа, ишьыргәацә хьаԥсса амхы
даалҵын, иааигоз аҵҳәа агәараҳәа ажәгәар инҭаижьит Даҭа.
Маҵисагьы лныга лыманы дааидгылеит.
– О, Шьаҳан, Бадра, Хьыкәа, шәнеи абаақәа, шәнеи, ахәша
ахьҳазлеи жәымбаӡои, – ахәахьынтә иааҩуан абригадир Лад
ибжьы.
Ашамҭаз ацәа инҭанагалаз Адгәыргьы игәы инықәсит абри
абжьы. Аҭҳарцәҳәа ацәа даалҵын, ииарҭа днылатәеит.
«Ҳаи, закәытә ԥхыӡузеи сызлаз, сыгәнаҳа узымгааит, – игәы
аахьухьуит Адгәыр. – Лабҿаба усгьы ҳаицәыӡт, нас ԥхыӡла дызбаргьы жәымуеи?», – дызлаз иԥхыӡ хаа имшьҭрацы адырҩегьых
илацәақәа неиқәиԥсеит Адгәыр, аха улацәақәа еиқәыԥсеит
ҳәа, умыцәаӡакәа ԥхыӡ ауубахуа. Хьыбла уаҳа данимба, игәы
хьшьшьы дҩагылан аҽеилаҳәара дналагеит.
Ақәаршыҩ иаӡәӡәаз, иарыцқьаз аԥсабара цәаакырак
зымбаӡац аџьтә уалыр ҿыц еиԥш акәын шьҭыбжьыс иаагалак зегьы акеҩ-акеҩҳәа ишаныҩуаз. Ҵиаас иҟаз зегьы рыԥсы
ҭалан, рҽеиҵыртла, уажәы-уашьҭан ачарашәа ааҭдырҟьап
уҳәаратәы, илах-ҿыхӡа игылан. Зшьап инанагоз зегьы хымаԥсыма ажәжәаҳәа акака ирҿын. Адгәыр иҽеилаҳәаны абарҵа
данаақәгыла, Лад дџыхӡа, ашьабсҭа аиԥш днықәԥа_ла-аақәԥало
агәарбжьара дыбжьаланы длеиуан.
– Уа шьыжьбзиа, Ҳауида! – иҳәарԥсаруа ашҭа иқәыз Ҳауида
ибжьы налықәиргеит Лад.
– Бзиара убааит, нан, умҩахыҵ арахь, – агәашә ахь лҿыналхеит
Ҳауида. Адгәыр азныказ иҽиҵәахырц иҽыназикын, аха Лад
дышгәеиҭаз аниба, игәы ҭыԥаны ишцоз, амардуан дналбаан,
ашҭа дықәланы иҿааихеит.
– Ааӡага ҳзауит, Ҳауида, ааӡага, – агәашә даавалт Лад.
– Зхьышьыргәыҵ сакәыхшаша, ҳашрыцҳаз ибеит, – Ҳауида
Лад агәашә изаалыртит. Аха уи ашҭа дҭамлеит.
– Иҟоуи Адгәыр, усымбеижьҭеи, уаҳцәыӡӡеит, – иҳәан, Адгәыр
инапы ааимихит Лад.
– Уажәшьҭа ара сыҟами, макьана ухәыҷцәоуп, аинститут аҭалара уқәра аҵанакуам рҳәан, саарышьҭит, – наҭеикит
Адгәыргьы. Иҽирхаҵазшәа ҟаиҵан, аха дҟаԥшьӡагьы дҩеибакит.
– Егьаурым, сынтәа узҭамлазар, ҳаԥхьаҟа уҭалап, аус злоу
аҭахроуп, ауаҩы ианиҭахха иҟаимҵо егьыҟам, – игәы ирӷәӷәон
Лад.
– Ус ауп нас, уажәшьҭа уаҳа искузеи.
– Усда умтәан, акы уҽазкы, – Адгәыр изқәа днас-насын, дцарц
иҽыназикит Лад.
– Лад, умццакӡозар, – ижәҩа днахьынԥашалеит Адгәыр, –
нан, бфырџьанқәа бшаарыхара.
– Ҟаҳ, изжәуам, изжәуам, аус сымоуп, – иҽимихырц иҽыназикит
Лад.
– Иаҳцәыԥсхьоу ирымаҿоуп... Ус ануҳәа, сгәы иалсуеит,
ҳчеиџьыка агьама умбеижьҭеи иҵуазеи, – ачеиџьыка ԥҳәыс
Ҳауида лгәы нҭгәырӷьаан, илкыз аҭәырӷәы наҟ инкыдыргыланы, дбыжәгәаламуа амаҵурҭахь ддәықәлеит. Адгәыр Лад ижәҩа
ахьикыз иауишьҭуамызт. Ԥаса аиҳа деицраланы дҟаԥшьхеит,
игәы ҭыԥаны ицоит, иблақәа ԥхашьаны Лад дызихәаԥшуам.
Адгәыр иҟазшьақәа аниба, игәы дрыцҳанашьан,
иҽааникылеит
Ладгьы.
– Ҳаи, мышрак уақәшәааит, уабасызкашәеи, – иҳәан, Адгәыр
ижәҩа инапы наҵидан, еиманы ашҭа иааҭалеит. Ҳауида лфырџьанқәа
чанахк ианыргыла, лграфин ахәцә ыҵарбаҟа икны даарыдгылеит.
– Умццакӡозар, уаатәа, сыԥсы уфааит, еилаџькгьы узызуеит,
– дааӷьаҵәыӷьаҵәит Ҳауида. Адгәыргьы, Лад иахиҳәаарызеишь
игәахәын, иблақәа ҭырхаха днаихәаԥшит.
– Ус шԥабҳәои, Ҳауида, стәо сыҟоума, аусмшха, – Лад
ашырҳәа днеин ишылымуаз Ҳауида лграфин аалымихит. Ари
збаз Адгәыргьы афырџьанқәа зынгылаз ачанах аалымԥааны
аграфин инаҵеикит. Афырџьанқәа ахьынӡадырҭәуаз, Ҳауида
деиҭацан, чанахк азна ашәаӡа ххны иаалгеит.
– Адгәыр, уара ухәыҷуп, аха уаԥшәымоуп, уаԥшәымара уагымхааит, иаанкыл, – инаидиҵеит Лад.
– Ус шԥауҳәауеи, нан, Лад, уи уаԥхьа афырџьан икратәы...
Угылоуп, сара анышәахә... нас уфырџьан ааныхи, уфырџьан, –
Ҳауида днаскьан, иҵегь Лад дизааигәаны днагылеит. Адгәыргьы
иан илҳәаз азырханы, уаҳа ҿымҭӡакәа Лад инаимҵеикит.
– Ажәпак аџьа ббахьеит, Ҳауида. Иббахьоу бџьабаақәа зегьы
ибзынханы ибымоу абри аӡәк ила ибхашҭааит!.. – Гәык-ԥсыкала
ишиҳәауаз иблақәа ирхубаало, афырџьан аашьҭхны аныҳәара
дналагеит Лад.
Адгәыр иблақәа ааихмырсыӷьӡакәа Лад дихәаԥшуан:
«Иџьымшьқәа, иблақәа, иԥынҵа, ицламҳәа – зегьы дахьынеимоу, Хьыбла лхаҭа. Гыларалагьы еиҟароуп. Цәажәашьала! Уи
зынӡагьы ҭынч-ҭынч иажәақәа раӡаны ихааҷкәакәараӡа...»
Адгәыр, иабхәындахарц иҟаз ауаҩ иԥсы иларҵәаны дихәаԥшуа,
абас гәаныла ацәажәара даҿын. Лад иныҳәаҿа наигӡон.
– Еи, сара неиҭамҳәа, саӡәзаҵәык дызлакым... Ари ахәыларцәа
иԥсы анҭаз шәареи ҳареи ҳашԥеибабалоз... с-Адамыр
дынхыӡлеит, уаргьы аҩны ааира уаҟәыҵит, – Ҳауида,
Лад
дахьцәажәоз лажәақәа ныбжьаԥсо, лхы лдыруа дааҟалеижьҭеи
лнапы иангылоу лчеиџьыка имҵак дидгылан.
Лад ишимуаз хԥаҟа-ԥшьбаҟа фырџьан идыржәит. Адгәыргьы
иижәыз иаҳа игәы ԥшаауа дҟанаҵан, инапқәа Лад
инаикәыршаны дааигәыдиҳәҳәалар цәгьа имбо дгылан.
– Сынтәа узҭамлазар уадаҩым, ҽааны уҭалап. Амала акы
уҽазкы, усда умтәан, – иҳәеит Лад, Адгәыр ижәҩахыр инапы
нықәкшәа дивагыланы дахьнеиуаз.
– Иарбан усзаалак акы сацәаашьом, амала сҽыззыскра абри-абри ауп ҳәа акагьы сыздыруам, – иҳәеит Адгәыргьы.
– Уҽыззукша ҵҩа рымаӡам ҳколнхараҿы. Ахәылԥаз аконтора ашҟа унықәыл, аправление аилатәара ҳамоуп. Зегь уа
иҟалоит, – иҳәан Лад, Адгәыр инапы ааимхны, аддыҳәа амарда
даҿаланы иҿынеихеит. Лад аҭаҭын казармақәа днарывалаанӡа,
Адгәыр дгыланы, игәы ҭыблаауа дизԥшуан, нас ахәхәаҳәа
даақәыԥсычҳан, аҩныҟа даахынҳәит.
Хьыбла, ашьыжь Адгәыр иҟнытә илоуз асалам шәҟәы
дшаԥхьоз, ишыналырҳә-аалырҳәуаз илырҵәит, зегь реиҳа
иԥшқаз, игәыҟаҵагаз напык акьысызшәа, ақьаадгьы «ахәы-ажьы» хаххала иҟалеит. Уи ианыз ажәакгьы аабжьамыжькәа
лхы иҭагьежьуа ишҭазгьы, алеқциаҟны дахьынӡатәаз ицәыҵагәаны
хынтә ракәу даԥхьеит, аҩныҟа данаауаз лгәы иазымчҳазт,
атрамваи дахьҭазгьы лылаԥш нахылгеит.
Уажәы аҵх акыр инеихьеит. Хьыбла ауадаҟны илыцҩноу
лҩызцәа ацәа хаа иалахәхәа иалоуп. Ларгьы лҽеилыхны
днышьҭалан, иацы абиблиотека ахьтә иаалгаз лышәҟәы аԥхьара
лҽазылкит. Илулак ҩбаҟа даҟьа дрыԥхьеит, аха иаҳәаз абри абри
ауми ҳәа акагьы лхаҟны иаанымхеит. Иҿаҿаӡа лаԥхьа ианыз
анбанқәеи лыбла ихгылаз Адгәыр инапҩымҭеи еилаҩынтуан,
ашәҟәыҩҩ иажәақәа рхаҭыԥан Адгәыр иажәақәа ракәын
шьҭыбжьыс илаҳауаз. Нас лышәҟәы ааиҵаԥсаны, лаԥхьа игылаз аҟәардә инықәылҵан, Адгәыр илзааишьҭыз асалам шәҟәы,
лыхчы иааҵхны, уажәыҵәҟьа иаахлыртызшәа, лгәы ҭыԥаны ицо,
аԥхьара деиҭаналагеит:
«Хәылбзиа, Хьыбла! (хәылбзиа зысҳәауа аҵх акыр инеихьеит азы ауп). Сан дышьҭаланы дыцәахьеит. Сымацара ауадаҿы
стәаны абри асалам шәҟәы аҩра саҿуп. Иаасыкәыршаны
ҭынчроуп. Абра саԥхьа иқәгылоу алампа газхьчԥаԥырк адхәмарлоит
акәымзар, ԥсы зхоу акы сааигәара иҟам. Еҳ, наҟ-ааҟ
ҳнеиҿаԥшы-ааиҿаԥшуа ҳаидтәаландаз уажәы, уаҳа акагьы
саҳәауамызт. Бареи сареи ҳааидыҵиижьҭеи сгәы иарҳахьоу
зегьы ааҭыӷьӷьааны ишԥабасҳәарыз. Исыдыбныҳәалар
былшоит – бригадирс сҟарҵеит. Амала зегьы реиҳа иахьысҭахымыз,
шәара шәыбригадаҟны. Зыҽны сшьапы неихызгаз аҽны Сааиди сареи аидыслара ҳаман. Уи иҿы иҭашәаз зегьы сеиҳәеит,
сара ҳабзиабара акәхап сҿазҳәаз, «маҳәра» уа сгыланы
сизыӡырҩуан. Аҭаҭын машьынақәа рыцәҵараҿы урыцхраа ҳәа
ахьиасҳәаз ауп сзыхирҟьазгьы. Сыздыруам, Хьыбла, уии сареи
ҳаԥхьаҟа ҳшыҟалаша.
Уи акәым аус злоу. Аус злоу ҳара ҳагәқәа роуп. Еҳ, агәы, агәы!
Иааҟалалак иара изахьуазеи, мшәан?! Абзиабара акәзар аҟарма
еиԥш иароуп изкәҵәашо; иухараӡамкәа аӡәы дуацәҳар ихьухьууа иухьуеит угәы; иуҭахуи уареи абас шәеицәыӡыр, уи лшьапы
ӷәӷәаны икыдҟьар, умацара уцәҩҩажәӡа ауада уҩнахар, иухьуа
арбану? Агәоуп, агәы! Иахьеиԥш сгәы чны, иҿыблааны исыхьуа
ахаангьы сҟамлацт...
Шьыжьы инаркны алашьцара иаасымнахаанӡа ақыҭа срылоуп. Уи сгәы аланыскылоит... Ҳқыҭа иахьа уамашәаҵәҟьа иԥшӡоуп.
Аҵлақәа рықәцәахьтә рыбла еиқәаҵәа-цырцырқәа
ҭыԥхаауа,
ҳанбалбааргауеи ҳәа иҳазԥшуп ажьымжәақәа. Зҽеихәыдхышь
иҿоу алапҟьақәа ҳанынрывалалак, рхаԥыц ҟәашқәа аарԥшуа
иҳахәлаччоит, – урҭгьы ирҭахуп хьҭак «рылалаанӡа» рҭыԥ ахь
ихынҳәыр. Шаҟа хкы рыцҳаушьарызеи,
шаҟа напы урыҳәарызеи.
Сынтәа ҳқыҭа зегь рыла ибарақьаҭуп.
Сышәҟәыҩҩзар, шаҟа басҳәар сҭаху аҟара скалам иаҿаӡозар,
ҳқыҭа асахьа иҵегьгьы ибызҭысхуан, абригадир ҷкәын Адгәыр
Аншба игәы шыҟаҵәҟьоугьы цқьа инҭкааны ибасҳәауан,
аха уи
абаҩхатәра сара аԥсабара ҳамҭас иснамҭеит.
Ԥасатәи асалам шәҟәы ибзанысҵаз адрес ала иаашьҭла...
Уахьынтә сара Ҳасан исзааигалоит. Мап анакәха, башьа Сааиди баншьа иԥҳа Ҷымеи даараӡа рыжәҩа еибыҭаны иҟоуп, ргәы
иҭоуп ҳаицәдырӡрацы. Уи жәаха Сааид дансацәҳауазгьы: «Саргьы арыцҳа, азхарамфа, сгәы иҭоу сшахьимгӡозгьы» иҳәеит. Лад
сахьибо пату сықәиҵоит, егьырҭ бҭаацәа зегьы ихааӡа аԥсшәа
сарҳәауеит. Жәаха ҽнак Даҭеи сареи џьара ҳааиҿаҳан, дак
сылԥсааит, убри аҟара сыԥхашьеит...
Ноиабртәи аныҳәагьы ааигәахоит. Ишбасҳәахьоу еиԥш, анеира сгәы иҭоуп. Аха уажәыҵәҟьа ҳшеилахоу акәзар соурышьҭшам,
соурышьҭӡаргьы сусқәа неилажьны ацара ԥхасшьоит. Сан
лаҳәшьа Баҭым ирымоу дычмазаҩуп, сымцар ҟалом ҳәа ҽыҵгас
иҟасҵарацы ӡыбны исымоуп. Аха ҳшыҟало
аабап...
Уажәшьҭа бысалам шәҟәы аҟны иқәбыргылаз азҵаарақәа
рҭак: Шьашьука аклуб аҟны аусура далагеит. Иахьа хәлаанӡа
дтәаны аҭырҷҷара даҿуп. Излалҳәауала илгәылтәшаз
лгәылтәит, уаҳа аинститут амԥахь дықәларц лгәы иҭам. Жәаха
уахык ҷкәынцәақәак рҭан, аҭыԥҳа лразҟазы
цәажәарақәакгьы
рымоуп ҳәа сыҟоуп. Ҳашкол аҟны сынтәа акыр аиҭакрақәа
ҟалеит: Христо Гьаргь-иԥа дцан, ихаҭыԥаҿы аматематик ҿыц даарышьҭит. «Ҿарҵәи» Кәынта-иԥҳа аиҵбыратәи
аклассқәа рышҟа диарган, аԥсшәа зҭишаз рҵаҩ бзиак
даарышьҭит, ҳдиреқтор ииулак игәаӷьит
– дымшәа-дмырҳа
ԥҳәыс диҳәеит. Уаҳа ибасҳәарызеи? Аа. Шәгәыла Ҟазауҭ ижә
ҩ-хык змаз аҳәыс ариин, ҩ-нызқь мааҭ ахҭынҵаны ирхәҳан,
ацәыргақәҵашҟа иргеит. Уажә х-хык змоу анбариуа, х-нызқь
мааҭ анбаснаҭауеи ҳәа дыԥшуп.
Сара хьаас сҟабымҵан. Уаҟатәи аинститут сызҭамлеит, аха
ақыҭа ԥсҭазаара аинститут сҭалеит. Уи школ бзиоуп. Есааира сатәнатәуеит... Амала, рыцҳарас иҟалаз: сынтәатәи амшқәеи,
амчыбжьқәеи, амзақәеи ахьеиҵыҵыз, иахьрызҳаз ауп.
Актәи асеместр ҳәа зыӡбахә балацәажәо изаҟара семеструзеи, иҟамлахааит. Бара, Хьыбла, семестрк ада ыҟаӡами, цас
ибымуазар иреиҵоу акы албхыр. Уи сҳәеит ҳәа, арааҵкьыс уа
иауеиӷьхым, аҩызцәа, ақәлацәа уҳәа убас егьырҭгьы... Сгәы
ҭыблаауеит, сгәы. Шаҟа иҭшәоузеи суада. Амза халан, аблақәа
ҭшаша ахышә икылԥшны исыхәаԥшуеит. Ҩызара сзызуаз
ахьчԥаԥыргьы сыннажьит. Иҿыцәаауеит слампа. Исықәдыргоит
ҳарбаӷьқәа рыбжьы... Бзиала! Адгәыр».
Хьыбла ақьаад бӷьыцқәа лыбла аарҟәылган, ԥшьшьала лгәы
инықәылҵеит. Лыбла ԥшӡақәа рынаӡара иаавҵшәшәаз алаӷырӡ
ԥҟышқәа руакы ллымҳа ашьаҭа инаҵагьежьны лхахәы бырфын
иналаӡ ицеит, егьи аҽазнымкылакәа, икәыр-кәыруа лыхәда
иныҵалеит. Лгәы ҩарханы аҭуан даҵаԥшуа дышьҭан. «Сгәы
ҭыблаауеит, сгәы! Шаҟа иҭшәоузеи суада...» Адгәыр ибжьы
хәаҽӡа, аарлаҳәа илаҳауан. Ус ахәыцра дҭанагаланы дшышьҭаз,
ацәа дахьагазгьы лымбеит.
Ҽаҩраҭагалантәи амшқәагьы сынтәа, икаххаа еилганы,
аколнхацәа ишырҭаху русқәа ирхьыгӡо акатаҳәа ииасны ацара иаҿын. Аколнхараҟны зегь раԥхьа игылан инеиуаз Адгәыр
ибригада, сынтәатәи аҽаҩра ахы еиднакылон. Заа иҭарҭәо
амаҷар ачараҳәа ишеилашуа еиԥш акәын, урҭ русурагьы шеилашуаз. Иҭацәуан амхурсҭақәа, аҭаҭынрҭақәа; ипахәӡа иҭәуан
ацақәа, аказармақәа, ашьҭаҵарҭақәа. Рычыргәқәа ргәыҵамӡо,
еибарҟаауа ахкаара еиужь-кәазақәа рахьтә хәылԥазыла
игәарлон арахә, аџьықәреи жәытә рхаԥсоушәа еихәламхаӡакәа
ашылаҿа афҩы хаа рҿышәшәон аӡлагарақәа, «О, зҿамаҿа
ԥшӡала изфаша! Еибашьрада, машәырда, ҟыҟда-ҿыҟда!» –
ҩнаҭа-цыԥхьаӡа игон абжьқәа. «Зхаҵкы сцаша аамҭахеит, сынтәа
иаҳнаҭа закәызеи!..» – рԥышәқәа рбзо раҵәцақәа аарҿырхуан
амаҷар-ҿа ацԥхь хыддыла изҿаку. Аҵәаԥшь еиԥш иуҿаԥхо
иденгьны, аказармақәа ирыҵга инаргон ахааӡага аҭаҭын.
Иааигәахон Адгәыр ибла ҭраа дыззыԥшыз Ноиабртәи аныҳәа.
Уи Хьыбла лышҟа сцару сымцару ҳәа уажәшьҭа длакҩакуамызт. Русқәа есааира иҭынчхон. Иахьа, Ҩԥсҭа архан ирзылаз аҵыхәтәантәи рымх кьаса капанны ириҭан, руардынқәа
еибарҿыж-мыжуа ирыманы, азеиԥш цақәа рышҟа иргеит.
Иаргьы уажәы дкара-уараха, хәыцра хаак далахәхәа амарда
даҿаланы дҩеиуеит.
«Хьыблараа уажәшьҭа алеқциақәа ирылгахьеит, – дхәыцуеит
уи. – Азеиԥшнхарҭаҟны дааины какалак анылк, днатәан,
жәаха илзысшьҭыз асалам шәҟәы аҭак аҩра дналагеит: «Сыхаара Адгәыр!..» Адгәыр ихы-иҿы нықәлашан, ԥыҭракгьы
дааҭгылеит. Мап, зегьы башоуп, сгәы сажьоит, Хьыбла уажәшьҭа
сылхашҭхьеит. Уа саныҟаз изымбеи закәытә ҷкәынцәоу
иаалыкәыршаны иҟоу... Дызбода, дзаҳауада.
Алеқциақәа ианрылга ԥшьшьала аӡә ижәҩа лнапы наҵданы акино ахь, ма театрк
ашҟа диццазар?! Урҭ уажәы рхқәа еидкыланы, рнапы еикәырша,
ргәеисбжьқәа рлымҳа иҭыҩуа, ланарԥшырак иахәаԥшуеит...
Сара араҟа аҳәынҵәа сымпыҵатата аџьықәреи ҭазгалоит, лара
слызхәыцуеит». – Адгәыр ихаԥыц аҿҿа ааҵган, иҭаҷкәымқәагьы
ааираҵәеит.
«Сышнеиуа адырра лымҭаӡакәа, ноиабр хәба азы шьыжь
амҩа сықәлап». – Адгәыр игәы ааиҭашәан, Хьыбла лышҟа ицара
аплан даҽакала ашьақәыргылара дналагеит:
«Уаҵә ныҳәазар еиԥш, уаха амра лҭашәаны, ааилашәшәразы
уаҟа адәыӷба сҭыҵп. Сџьыба снапы ҭакны, схылԥа сылахь
иҭаршьшьы, алашьцара сҽалак азеиԥшнхарҭа агәашә сынҭалап.
Сыздыруада? Аӡәгьы! Ажәабатәи акорпус, аҩбатәи аетаж
сыҩхаланы, ахәбатәи ауада ашә снас-насып. Сааиасны ашырҳәа
ашәҵымхыр саавагылап».
– Хәылбзиа, Адгәыр! – Адгәыр ивараҿыҵәҟьа аӡәы ибжьы
аагеит. Ихәыцрақәа даарылҟьан, ашырҳәа ихы анҩышьҭих,
Лад ахҵысҭаҿ дықәтәаны дԥышәырччо Адгәыр дизыԥшуан.
Адгәыр абыржәы дзызхәыцуаз зегьы ҟаҵаны дшааиуаз, Лад
дааиҿаҳазшәа аҟара ицәымӷхан, дҟаԥшьшьӡагьы дҩеибакит.
– Бзиара убааит, – аарлаҳәа иҿы ҩеихихт Адгәыр. Нас днеин,
ибла ахԥшылара дацәыԥхашьо, инапгьы ааимихит.
– Уџьықәреи ахы еидкыланы уаауеит? – дҵааит Лад.
– Ааи, усоуп. Амш бзиақәа рхы иархәаны ӷәӷәалаҵәҟьа аус
руит.
– Ҳаргьы абас даҽа ԥшьымш аӡара ҳнаҭар, акеҩҳәа ашәа ҳәо
аҵыхәтәантәи ҳлапҟьа ыршәны аца инҭаҳаршәуеит, – Лад ихы
ҩышьҭыхны ажәҩан днаҵаԥш-ааҵаԥшит. Ажәҩан иаҵәа ккаӡа
еилганы иҟан. Иӷарԥшарӡа зыҽнаҵазԥсаз иаҵәақәакгьы
макьаназ ицәыш-цәышӡа акәын ишубоз.
– Сынтәа зегьы аҽада ҳақәуртәеит, аха ҳаԥхьаҟа иҳаибарбап,
– иблақәа ихаччо ацәажәара даҿын Лад.
– Сара исылшагәышьази, аха уи бригада бзиоуп: ауаа рҳәоу
еиқәшәаны аус еицыруеит, даҽаӡә днеиргьы дҭыргоит, – аанда ишьапы кыдыргыланы Ҩԥса аԥшаҳәаҟны ишьҭоу ибригада
далаԥшуа аҭак ҟаиҵон Адгәыр.
– Афы асааит, анапхгара бзиа ыҟаҭгьы. Ҟазауҭгьы зны бригадирс
дҳаман. Уи ашықәсан ҳабригада зегьы ҩ-тоннак аџьықәреи, хәышә
кьыла аҭаҭыни, жәа-ԥҳалк аҩи роуп иаиуӡаз.
Сынтәа уиаҟара
аԥҳәысеиба Кәакәала лымацарагьы
иаалрыхит. – Ԥыҭк дынкахәыцт
Лад, – афы асааит анапхгара бзиа ыҟаҭгьы. Уара умаашьар, умыцәар,
умтәар, уцаҳәцаҳәо уус ушашьҭоу рбар, ажәларгьы удырԥхашьом, –
Лад ахҵысҭа дахьықәтәаз дҩагылан, ацара иҽыназикит.
– Лад, умҩахыҵ, ишубо, ҳҽаҩра ахы иахьа еидаҳкылт,
ҳнеидтәалап, – мап ицәикыр ҳәа дшәаны, игәы ҭыԥаны ицо, Лад
дааилаҳәны дикит Адгәыр.
– Иҭабуп, шәҿамаҿа ԥшӡала ишәфааит! Саргьы абас, уара
укалаӡа уусқәа урылганы ушаауа еиԥш, саныхынҳәуа ауха, ма
уара уҟны, ма сара сҟны – џьара ҳаидтәалап. Усҟан ҳҩыџьагьы
еиҳа ҳаилибакаауеит. Уажәы уара уҭынчны, сара сҟәардә
сыҵысуа ҳаидтәалар, ҭәи-млашьи ирыхьыз ҳахьып, – иҳәан Лад
ибжьы ҭыганы дыччо, ахҵысҭа аҵәҩанқәа наҟ-ааҟ иаанкыланы
днырбжьыԥан, амҩахәасҭа даныланы иҿынеихеит.
«...Ма уара уҟны, ма сара сҟны – џьара ҳааидтәалап», –
иҳәазу мшәан? – Адгәыр иаҳаз ажәақәа рыгәра изымго, дӡыҩӡа
ԥыҭрак дгылан.
«О, Адгәыр уҟоума, Адгәыр! – архахьтә Лад ибжьы ааҩхуеит,» –
ахәыцра хаа адырҩагьых даамҵарс дагеит Адгәыр. «Сара театрк
ашҟа сцошәа, сҽеилаҳәа-сҽеилаца, Лад сицны ашҭа сынҭалоит.
«Уа бзиала уаабеит, дад, бзиала иаабаша, нан, Адгәыр», Хьыбла
лаби лани рхы-рҿқәа рхаччо исԥылоит. Аб снапы рӷәӷәаны иааникылоит, ан сылгәыдҳәҳәала
сгәыдылкылоит... аха Сааид?! Сааид, снеиуашәа
аниба, амаҵурҭа ҵаҟатәи ашә ала дындәылҵны,
абаҳча длыҵашьшьы дцоит. Дцааит иҭахызар... Астол хиоуп.
Ана_пыӡәӡәарахь ҳнеиуеит. Раԥхьа Даҭа, нас Лад, аҵыхәтәаны
сара. Усоуп ишахәҭоу. Ирымургьы, изурым. Аҵәцақәагьы иара
убасҵәҟьоуп ишаанкылатәу... Аныҳәаҿақәа? Аныҳәаҿақәа
ркроуп аус злоу. Дара, аԥсуараҟны ишаԥу еиԥш, сара сырныҳәашт,
сан дырныҳәашт, саб дыргәаладыршәашт. Саргьы
сшьапы сықәгыланы дара зегь сныҳәап: аҩны иҟоу, Сааидгьы
днарылаҵаны, арра иҟоу Мези Ниази... Хьыбла?! Мап, мап,
уи лныҳәаҿа цәырзгар, зынӡагьы саргамахоит. Уа снеиаанӡа,
уаҳа сзыжәуам ҳәа иаҿаршәны сгылароуп. Амцхә зжәыргьы
ԥхашьарами. Ргәы иаанаго иудыруазеи... Аухаҵәҟьа снатәаны
абарҭқәа зегьы Хьыбла илзызҩуеит... Иззызҩуа дабаҟоу, мшәан
дсымшьхьеи?!» – Игәы амца аԥырқьҳәа инҭалан, ихәыцра даалнахит Адгәыр.
«Аф сысааит, изакәытә хәыцра бзамыҟәроузеи сызлоу», –
дааҟәындҟәындын аҩныҟа иҿынеихеит.
Уи ашьҭахь ҩымш Адгәыр иани иареи рнаҩс аҿаҟьаҟны
илаҵаны ирымаз рџьықәреии рбаҳчаҟны икыдхаланы иҟаз
ажьи рҭагалара иаҿын. Адгәыр имахәар хьашьшьаа аџьықәреи
ҿацәырҳәны , акатаҳәа иганы аца иҭаиԥсон. Ҳауида лԥыраҳәа
гәаҩа ду ахқәа ырҵәины лмаҟа иавҵаҵан, дҳәарԥсаруа
аҟәыд
ҿылхуан. Ҳауида лыҷкәын заҵәы дихәаԥшны,
дааҟәымҵӡакәа
дҟәындҟәындуа дныҳәон. Адгәыр
иан илцәӡаны уажәы-уажәы
лоунытә дқәыԥсычҳауан. Уи игәаламшәоз иҟоузеи: актәи акласс
аҟны иантәаз Хьыбла лкәафҭа шкәакәа ачернила ақәызҭәаз
аҷкәын инапы аперо шалаиҵаз, «чавракаршә» ишыхәмаруаз,
Хьыбла дкаҳаны лыԥсы анмаҷха, иара зегь раԥхьа дгыланы, дкаууа дцаны аҳақьым дшааигаз, инапы қыџьқыџьуа, игәы ҭыԥаны
ицо, Хьыбла лзы раԥхьаӡа қьаад бӷьыц хәыҷык ҩны лышәҟәы
ишагәылеиҵаз, ашьҭахь иахьеиқәшәаз, усҟан акәалааиԥш ибз
ҩаны изынамырҳә-аамырҳәуа иҿы ишҭахаз, ашкол ралгара,
аҵарахьы реиццара уҳәа иаархыргахьоу зегьы.
Абарҭ агәалашәара хаақәеи ахәыцрақәеи дрылахәхәа дышрылаз, ашықәсантәи раарыхрагьы ҭеигалт Адгәыр. Амшгьы есышьыжь абла иаҵәақәа чча-ччо ишааԥшыц иааԥшуан. Уи неилыхк
дҟамҵакәа, зегьы ргәахәтәы иахьнагӡон.
– Сан, – иҳәеит Адгәыр ҽнак шьыбжьон, аҩы еиҵыхны еихша
ауалырқәа ирҭаҭәаны ашәшьыра данааҵатәа.
– Исаҳауеит, уан дукәыхшоуп, – Ҳауида дҩагылан, лкалҭ
илаԥсаз аҟәыд ахәхәаҳәа аҭанақьы илҭалԥсеит.
– Аныҳәазы Баҭымҟа Мкыдраа рышҟа сцар сҭахуп, бгәы иаанаго сыздыруам. Аколнхарахь ирасҳәар, хымшҟа сышԥоурмыжьри,
арахь усгьы ҳҭышәынтәалт, – ацәажәара даҿын Адгәыр, аҩы
иашәыз инапқәа дрыхәаԥшуа.
– Уи зынӡаскгьы самеигәырӷьауеи, уан дукәыхшоуп. Еи,
иԥсыша лаҳәшьа илԥсҭазаашьоугьы здырхуада. Лыҷкәын
заҵә арра дыргеит, лыԥҳа дҩагылан аҭырқәцәа – агьааурқәа
дрыццеит. Деибакәеибаха лыҩны дааҩнахеит, – Ҳауида адырҩагьых
днеин игәыллымхыцкәа еиқәчаҟәа ишьҭаз лҟәыд
днадтәалт. Адгәыр иан лаҳәшьа игәы даарыцҳанашьан, азныказы, иахьақәыскыз сааҟәыҵны уахь сцандаз иҳәо дааҟалеит. Аха
усҟанҵәҟьа игәҭакы дахьзырхәышаз аԥсабараҿы џьара мчык
ыҟамызт. «Хьыбла лахьтә саахынҳәыр, хымԥада сцап, сыгәгьы
аасхасыршҭып», – иааҭеикит игәы.
– Агәабзиарагьы аулымаху, ҵыԥх саныҟаз алаба лҽанҵаны
дныҟәон. Луҭра ҭазгалада, лыжь хәыҷы кыдзхыда... Уан
дукәыхшоуп, иахьугәалашәаз, улбар лыԥсы ааҭамлари, нан,
Ҳауида лыҷкәын дазыҟалҵон.
– Сан, шаҟа ԥҳал аҩы ҳауз бдыруоу? Ҩажәихәба-ҩажәихәба
зкуаз аулырқәа рыҩбагьы сырҭәит, иааиуа-инеиуа рзы
ҳаԥшьакгьы сырҭәын ихтны иаансыжьит, – иан лцәажәара
даҽаџьара ииаигарцаз иҽыназикит.
– Ԥшӡала изжәыша, нан. Саҳәшьазаҵә лыжь кыдӡылозар
акәхап, илымада, илҭынхада...
– Снапқәа цәгьалаҵәҟьа иҟалеит, ӡык ршны исыӡәӡәароуп,
– иҳәан Адгәыр дҩагылан, иан илҳәоз ажәа гәырхьгақәа
иимырҳарцаз амаҵурҭа ашҟа дцеит.
Адгәыр Хьыбла лышҟа амҩа анықәларада ус имамкәа
иҽазыҟаиҵеит. Уи жәа-ԥҳалк аҩы ачара аура зҽазыҟазҵоз
ргәыла Ҳақы иирхәҳаит, сан лаҳәшьа Баҭым ирымоу лҿынӡа
сымцар ҟалом ҳәа аколнхара ахантәаҩы Хынтрыгә ианиеиҳәа,
уара уеиԥш иҟоу абригадир изы иҳамоу акагьы ҳаигӡом иҳәан,
аванс ҳасабла хәышә мааҭ ииҭеит, аҩнгьы
ҟәрышьқәак рыман
зҳәаз еиԥш, ҩ-нызқь мааҭ аԥара еиқәырҽы иџьыба илҭаҵаны,
дандәықәлашаз амш дазԥшуа даатәеит.
Уаҵәы ашьыжь, ноиабр хәба азы амҩа дықәлараны еиԥш иахьа ахәылԥазшәа аконтора аҟынӡа сцап игәахәын, иҽеилаҳәа-иҽеилаца аҩны дындәылҵит.
«Снеиуеит бысԥыл», – ҳәа ателеграмма лысҭару илысымҭару,
– дхәыцуан Адгәыр, амҩа дықәланы дахьнеиуаз. – Ателеграмма лысҭар заа дсыргәырӷьауеит, нас ҳанеиԥыло лгәырӷьа
иаҳа имаҷхоит. Уиаҵкьыс лгәы лҽанӡамкәа дшыҟоу,
ахәбатәи
ауада ашә аартны, ԥшьшьала снылагылап, схылԥа аасхыхны,
зны апиесаҿы ҳанеицыхәмаруаз ишыҟасҵаз
еиԥш, схы адашьмаҿы
ишьҭасуа уҳәаратәы, скьатаӡаны слеихырхәап. Уи
азныказы слыздыршам, дшанханы дсыхәаԥшуеит. – Адгәыр!
– Дныҩныҵәаауеит Хьыбла. Сара снапқәа еиҵҳәа саагылап.
Аҳәыҳә ԥшқа еиԥш лҽынкыдлыршәлап сгәы. Сгәыдылкылоит,
сылгәӡуеит, агәырӷьа-лаӷырӡы салыргоит. Аҩызцәа зегьы
ҳаҵашьыцуа, игыланы иҳазԥшуеит. Урҭ сыдлырдыруеит.
Сара
даараӡа схы пату ақәҵаны аԥсшәа расҳәоит...» Адгәыр ихәыцра
абраҟа иааникылан, иаԥхьа илеиуаз акәараҷҷа ахаҳәқәа
днарықәԥала-аарықәԥало днырын, еихашьшьы игылаз
ақәаҵа
дныҵалеит.
– «Маанаа Ҷыжә дрывасуан» – ззырҳәауагьы абри ауми.
Сара Аԥсны шьхақыҭак аҟны сцәыҵатәа, изхарамкәа ирпҟаз
ахәыҷ иеиԥш, хрыжь-хрыжь сгәынқьуеит, лара слызхәыцуеит.
Лара Урыстәыла еиҵҳәа ду ақалақьқәа руак длеи-ҩеиуа далоуп. Акьлантар иаҩызоу, ашьеи-ахши еилазҭәо, абла гызмалқәа
зхоу арԥарцәа аҟанҭаруаз еиԥш иаалыкәыршаны
иҟоуп. Ҽнак шәҩык лыхәлацәажәап, шәҩык лалацәҟәып.
Нас аԥҳәыс дыԥҳәысуп. Ацәа амца иҽԥнукылар иԥсасиуеит,
ирақьҭоит...» Абраҟа зынӡагьы ихы ааилагьежьит Адгәыр, нас
днеин, еиҿыгәҳәаауа бзиа еибабаны, зҽеикәырҵәаша игылаз
аҵлеи аӡахәеи иҽынрыдиҵеит. Урҭ рыҩбагьы дрыҵашьыцны
дрыхәаԥшуа акыраамҭа дгылан.
«Сцоит, хымԥада сцоит, шьапыла акәзаргьы сцоит...» – ибжьгьы маҷк иҩҭганы даацәажәан, аконтора шыҟаз иҿыҩеихеит.
Адгәыр аконтора амардуан дҩаҿаԥалан ашә анааирт, аколнхара
ахантәаҩы икабинет аҟнытә ҩыџьа ахацәа реицәҳабжь
илымҳа иааҭасит.
– Иарбан оркестру иқәгылоу? – дҵааит Адгәыр ибжьы
ныҵакшәа, иҿаԥхьаҵәҟьа итәаз аҳасабеилыргаҩ ԥҳәызба ихы
налықәкны.
– Тсс, – аԥҳәызба лнацәа ркәаҩны, иааҭлырқәацәааз
лԥышәқәа инарыдылкылеит. – Хынтрыгә далашыҩкҵәҟьаны
Ахьиаа рмырзакан аирҳәоит. Уӡырҩлеи, шаҟа абжьы хаау убап.
– Сароу?! Сара уара уеиԥш егьаҩы сырцәынхахьеит. Схаан
быжьҩык ахантәаҩцәа сыԥсаххьеит, уаргьы усыԥсахуеит, – ахухуҳәа Сааид ибжьы гон.
– Урҭ зыԥсахуа абжьахәҳахәҭыҩцәа ракәӡам, ажәлар роуп.
Уи аҵкьыс уара иахьа иухарԥоу уцәа уԥсахыр, аиаша мҩа ашҟа
укылсыр, иаҳа иузеиӷьуп, – ибжьы ларҟәны, ҭынч-ҭынч дцәажәон
Хынтрыгә.
– Ассир абри ауми, уара, арыцҳара. Абар уажәшьҭа ԥшьымзуп
ӡӷабк лымацара Урыстәыла агәҭаҟны дкаршәижьҭеи. Ныҳәак
азы инабжьаршәны даабаргьы азин ҳамам. Ҳара ҳҿаҳәоуп,
ҳара ҳажәа ҳақәиҭым, ҳшьапы ҳақәиҭым, – Сааид, дхагаха
дахьылеиҩеиуаз, ишьҭыбжьқәагьы гон. Адгәыр ицәа дынҭԥсаан,
илаԥхьа зегьы ааилахәашьит. Ддысӡа дгылан.
– Сцоит, уи азы ҳмал иҳамоу зегьы ақәӡыргьы, сцоит. Сышнеиуала аӡӷаб адырра лысҭахьеит, сымҩа даԥшуп, – даҟәыҵуамызт
Сааид.
– Уца, Хьыбла лахь акәзар уахьцо, уца. Амала, уус кажьны
абарҭ аҵәа баақәеи адаԥа быӷьқәеи рырттара уаҟәыҵ. Иламысым, ҳаамҭа иатәым, – ҭынч-ҭынч дышцәажәацыз дцәажәон
ахантәаҩы. Акабинет аҟны уаҳа шьҭыбжь мго иааҭынчрахеит.
Ашәқәа ааимԥааны Сааид даадәылҟьан, аԥша еиԥш абарҵа
дныбжьаӡ дцеит.
– Уи иаҳәшьа аинститут дахьҭоу ашҟа дцоит. Уахьгьы мчыбжьык аҟара дабап. Даагьежьыр, Анцәа иџьшьарала сынтәа
аҵәаша, аҳаша бзианы иҟалеит, адаԥа шьапқәа абӷьы рҿалеит,
имашьынажә, ахырш-гәырш ахьызшәа, еимҳәа-еимсо ашҭа
иқәгылоуп, адырҩагьх даманы илыҵабга ицап, – ацәажәара
даҿын аҳасабеилыргаҩы ԥҳәызба, аха уи лажәақәа, верск
дылцәыхараны дгылоушәа акәын Адгәыр аарла-аарла ишиаҳауаз.
Еилахәашь дзыҩнаԥшуаз ауада акәакь аҿы нахьхьи,
ахәыҷқәа ркәасқьеиԥш аилабгара иаҿын хымз раахыс ихыигәы аҟны иргылоз ипланқәа.
«Башоуп ҳара ҳтәы. Иумҟәыҵамӡо шьҭысхуеит ҳәа уалагар, абасоуп инаумҟәыҵҟьаны иԥыхха ишцо. Иабыкәу сара
Урыстәыла сцаны Хьыбла дахьызбоз. Убри акәым, абра
ҳшеидтәалазгьы
аицәажәаха ҳарҭомызт», – деицрашәы дахьгылаз
гәаныла дцәажәон Адгәыр. Нас уаҳа ажәакгьы мҳәакәа,
ԥшьшьала даагьежьын, амардуан дналбааит.
Адгәыри Хьыблеи гәыӷырҭас ирымаз, рыблақәа ҭраа изызԥшыз
аныҳәа дуӡӡагьы, дара рзы хаарак алаӡамкәа иниасны
ицеит.
Адгәыр, аусҳәарҭа аԥхьа ашҭаҟны аколнхацәа рпарад
ианалга,
ԥшьшьала ажәлар даарылҵны, ихы шхаз аҩныҟа дааит. Хьыбла аҽынтәи амшцәгьа ҿыҵгас иныҟалҵан, руада дныҩныҵны
џьара шьаҿакгьы ҟалымҵеит.
Лҩызцәа зегьы Сааид иманы апарад ашҟа данца, лара
днатәаны илҩыз асалам шәҟәы аҟны џьара абас лҳәоит: «...
Адгәыр, уажәы сылаӷырӡ ҩеины схы иажәлан, исҿыкьаса инеины исымҵоу ақьаад иақәҭәоит. Цәгьалаҵәҟьа схы рыцҳасшьоит
саргьы. Шаҟа агәыӷра ду сыманы сазԥшызи иахьатәи амш.
Изакәытә планқәази заа иҟасҵахьаз... Сааид снеиуеит ҳәа ателеграмма аныҟаиҵа нахыс, уара ушымааиуаз здырт. Иҟалеи,
Адгәыр, иареи уареи шәеихәаԥшны шәзаанымхозеи? Уаҳа еинаалашьак шәзыҟамҵаӡеи? Сара салацәажәар сшәоит. Иумдыруеи
иҟазшьа зеиԥшроу, уи ҳҭаацәа рҿы аӡәгьы дҳаиԥшӡам... Абра
дтәаны Нарҭаа ртәы далацәажәон, саргьы уара уӡбахә џьара
иалеиршәрушь ҳәа сыбла ҭраа сизыԥшуан, аха уаҳа умԥсит. Уи
акәым, дааижьҭеи сышәҟәқәа зегьы хыла-гәыла еилеиҵахьеит,
џьара уҩымҭак збозар ҳәа акәхап. Урҭ изырбахуада, дшааиуаз
аныздыр, сҩыза ӡӷаб лчамадан иҭаҵаны исҵәахит...
Уажәшьҭа ҳанбеибабо? Аԥсшьара аҟынӡа хымз бжьоуп.
Изаҟара мышқәоузеи, изаҟара мызқәоузеи...»
Хьыбла абри аҽны илҩыз асалам шәҟәы ахы инаркны
аҵыхәаҟынӡа игәырхьган. Уи аҵкыс излагәыҟаҵагаз, излагәышьҭыхгаз
егьыҟамызт, Адгәыр нахьхьи адәеиужь зҽахьыгӡа
игәырӷьоз, ихәмаруаз ажәлар дрылаԥшуа, рраду аҵаҟа
дтәаны ииҩыз асалам шәҟәгьы, уигьы хаҵак иузиаҭәамшьашаз,
абасеиԥш иҟоу ажәа гәкылҵәагақәа алаиҵон: «Инасымҟәыҵҟьан
иԥыхха ицеит, исгәыдырҟәыҟәла исымаз сгәырӷьа... Иахьа
сара сзы зегьы лашьцоуп. Ҳара ҳаицәыӡуеит, аха ма Сааид,
ма сара... Еҳ, шаҟа дрыцҳасшьозеи, уажәы, абалерина леиԥш,
зшьацәхыԥқәа ирықәгыланы, дысԥырхагахар ҳәа дшәаны,
инсывс-аасывсуа сан... Бара бгәырӷьала Хьыбла, сцымхәрас
бшәаҳәала, сцымхәрасгьы бкәашала. Ишьҭых аныҳәаҿа, заҵәца
ианыбҟьаша арԥарцәа аабыкәыршаны игылоуп... Дбызнеит башьа афырхаҵа, ибыбаргузеи... Сара? Сара егьсурым, «сыччиоуп,
зхарамфоуп...» Схаан исымҳәацыз
амцгьы сҳәеит. Сан лаҳәшьа,
Баҭым ирымоу лышҟа сцоит ҳәа зегьы зжьеит. Уахьгьы сцазшәа
сыҟандаз, иаҳа
сгәы схашҭыргьы ҟаларын. Уажәшьҭа февральнӡа
бзиала. Усҟангьы ҳаибадырбоу здырхуада...»
Абасеиԥш иҟаз асалам шәҟәқәа анеимырда ашьҭахь, рҩыџьагьы
мызкы цқьа ршьра изықәломызт. Хьыбла, Адгәыр исалам шәҟәы анаахлыртлалак нахыс, аҽырҳәа инеималҭәон.
Ауадаҟны илыцыҩназ лҩызцәа даараӡа рҽазыршәеит уи асалам шәҟәы иану еилыркаарц, аха уи аԥсышәала иҩын, дара
замыԥхьеит, Хьыбла акгьы ралымҳәеит. Аҵыхәтәаны, рҩыза
алаӷырӡ дагошәа анырба, илцәӡаны аинхәыҵаршә ирҵәахит,
иабаҟаз, иҳамбаӡеит ҳәа иаҿаршәны мапгьы ркит. Хьыбла
акыргьы лҽылҟьеит, аха илырымҭеит. Зны ҽыргәаа ҟалҵеит, ҽнак
аҟарагьы дырмацәажәеит, аха зҩыза
агәырҩа
далзгарц иаҿыз
аӡӷабцәа ахәаԥшьахьгьы дықәдмыргылеит.
Уи ашьҭахь Адгәыр ииҩыз асалам шәҟәы гәыҟаҵагақәа,
Хьыбла днатәаны лҩызцәа дырзаԥхьон. Урҭ лара леиԥш даргьы
еигәырӷьон.
– Агәырҩа мԥсындаз ҳәа абамба иагәылаҳәан, укәа
иҭаумыршәроуп, Хьыбла, – ацәажәара дналагеит еицҩназ аӡӷабцәа
раҵкьыс қәрала еиҳабыз, Ленинградтәи аблокада
иалахәыз, аџьамыӷәацәгьа анап-ҭыԥ ҿаҿаӡа зхы-зҿы гәкы
ианыз Лена. – Агәырҩа ианагь излауԥыруцаша, излаухауршҭыша
уашьҭазароуп. Уи ауаҩы иԥсҭазаараҟны шаҟа иԥырхагоу,
шаҟа ишьаҳагоу, шаҟа имыждоу аҟара, ирласны адацқәа
аҳауеит, иплоит, акьыба чымазара иаҩызоуп. Сара исхызгахьоу
схасыршҭрым ҳәа салагар, анкьа-бынкьагьы анышә сафахьазаарын, – абраанӡа данааилак, Лена лҽаанылкылон, лхы-лҿы
хәхәа цәышрак нахыҩуан, аԥырҳәа лхы наҟьашәа, Хьыбла
лызқәа днас-насны дындәылҵуан.
Ицеит абри ашықәс мшыбзиала. Ашықәс ҿыц абла ҭыҟаԥшьаа
хәыҷқәа аахтны адунеи ианнықәԥшуаз ауха еихатәаны
иналагаз асы, иааҟәыҵуа-иналаго, мчыбжьы наҟьак алеира иаҿын.
Уи асы уиаҟара ишыхьанҭамызгьы, ргәы рҽанылаанӡа зыбӷа
уашәшәыраз хыбрақәак рызқәа инықәыӷәӷәан, ахы зықәшәаз
ауарбажә еиԥш, рымҵәыжәҩақәа
еиҵҳәа асы иныланартәеит.
Ахацәа рсақәхга ҵәыз дуқәа разқәынҵа, акеҩ-сеҩҳәа рыбжьқәа
еиқәырго, шьыжьы инаркны уаха ҵхыбжьонынӡа ақыҭа иалан, ахыбрақәа рыԥсы еиқәдырхон, аибашьра еибакәеибаха
иартәаз аҳәсақәа рылҩаҵәгьы хәхәаӡа иҩарышьҭуан.
Мзахәаа ишырҳәало еиԥш, Адгәыр ибригадаҟны ҭаҭын казармак «ақьыбжьы» уаҩы имаҳаит. Уи ашкол ицалгаз иҩызцәеи
иареи Шьашькәа лыҩны ашықәс ҿыц ианеицаԥылоз, –
асы алеишьа сгәаԥхом, сангьы лымацара лоуп иҟоу, – иҳәан,
астол рацәак иҽахамырхакәа аҩныҟа дгьежьит. Аҩны дахьааиз
заа ирхиахьаз исақәхга иманы рыҩнқәа днарықәлан, акыргьы
дрыдхалеит, аха иӷьӷьаҵәҟьаны иаарықәихит.
Асы ҿааихак ауҟанаҵахуаз, ибажә-бажәӡа икыдшьшьы
алеира ишаҿыц иаҿын. Адгәыр еиқәыцәаак ишәыз имаҭәақәа
ааԥсахны, еихәылшаауа амца зҭаз ауаџьаҟ игәышԥы амҵакны
дныҽҳәатәеит. Иан заа илырхиахьаз аӡырҟәанда ишьапы
анынӡааикыла, игәыҟаҵагаха ицәа-ижьы инахьӡеит. «Еҳ, ан
рыцҳа, дзыԥсахуа иҟада, мшәан», – дназхәыцит Адгәыр. Ихы
ҩышьҭыхны данынаԥш, лыҷкәын игәыҵашуаз амца аԥхара
ицәылгар ҳәа дшәауазшәа, деиџьыԥӡа ауаџьаҟ аган даватәаны
дизԥшуан Ҳауида. Ан лрыцҳашьара игәы ибылбылуа инҭалеит
Адгәыр.
– Сан, бызтәоуи, мшәан? Бцаны бышьҭал. Саргьы сҽаасырԥхар,
сышьҭалоит, – иҳәеит Адгәыр.
– Иҟасҵарызеи, сышьҭалт ҳәа, сзыцәом, гәаҟ. Уара
умыццакыкәа уҽырԥха. Акы унацҳар уҭахызар, нан? – Ҳауида
дҩагылан, зхы хжәаны, алҩа зхылшәшәа ауаџьаҟ аԥхьаҟа
инхыҩрыз акәасҭха аашьҭыхны наҟ иныҽҳәалыршьшьит.
– Аурычра сыҵоушәа, уажәы акрыфара сызлалагарызеи,
сан. Насгьы сгәы иаҭахым. Бара бышьҭал. Саргьы уажәыҵәҟьа
сышьҭалоит.
– Ибзиоуп, нан, ибзиа. Цқьа уҽырԥха, – Ҳауида амаҵурҭаҿы
игылаз амҿтәы каруаҭ аҟны днышьҭалеит. Адгәыр ивараҿы
игылаз аҟәардә даахан, амцахь иҿы рханы ихы нықәиҵеит.
Ашьа зылԥхаауа иҟаз ихы-иҿы гәыкы амцабз шықәхәмаруаз,
илацәақәа ԥшьшьала инеиқәиԥсеит. Аха, ацәа аиҳа амч змаз
ахәыцра ҵаула адырҩагьх дынҭанагалт. «Аӡә дагуп ҳаҩны,
аӡәзаҵәык, – ирццакны аисра иналагаз игәы ашьҭыбжь илымҳа
иҭыҩуа, дхәыцуан Адгәыр. Сан, сара, Хьыбла... Мап! Сан, Хьыбла,
сара. Абарҭ ҳахҩыкгьы уаха аҩны ҳаицыҟазар... Хьыблеи сареи ҳаивагьежьуа иҳагу-иҳабзоу зегьы ҟаҳҵалар, сан дшахәӡа
ауаџьаҟ дадтәаланы, лгәы ҭгәырӷьаауа даҳзыԥшларын... Сан
цәгьалаҵәҟьа дрыцҳауп.
Амбатә лхылгахьеит. Зны-зынла
илҳәалоит еиԥш, шьыбжьаанӡа, оҳ гәышьа ҳәа лыбӷа неиҵыхны
адәы дықәымлацт, – Адгәыр иблақәа аахитын, ицәыҵырԥшшәа
иан дахьышьҭаз ашҟа инаирԥшит. Ҳауида дыцәамзаргьы ҟаларын,
аха лылацәақәа еиқәыԥсан. – Бымшәан, сан, Хьыблеи
сареи ҳаивагыланы ҳҟалар, ан лҳақ аӡәыр ишәахьазар, ҳара
иаҳшәоит...». «Хьыблеи сареи ҳаивагыланы ҳҟалар...» – дгьежьны деиҭаназхәыцт Адгәыр, игәгьы аԥырқьҳәа амца нақәҵәашеит.
«Ҳа, ҳа, ҳа, уара абзамыҟә, абнауаҩ рыцҳа, аӡӷаб ԥшӡа уара умацара дшутәым... узымдырӡои?..» – дахьцалак игәы иқәыҩуаз
ашьҭыбжь адырҩагьх аҵх лашьца иалууаа иаҳауа далагеит. «Схы
еилагома, мшәан, абас ԥыҭк саанхар, хымԥада сеилагоит...» –
Адгәыр изааиз ахәыцра еиқәаҵәа ихицарц дааҳәцымцит, ихы
иршәшәеит, иблақәа хитит, аха абызкаҭаҳара иалашәаз амҵ
даҩызан, уи ахәыцра шаҟа даунамыжьрыз...
Арԥыс, абри агәалашәара бзамыҟә аҵкьыс данзымиааи, –
сыда ухамшәалааит, иахьуҭаху сга, – иҳәауазшәа, адерҩагьых
илацәақәа неиқәԥсаны иҽеиҭеит: «Сара сҩызцәа аџьџьаҳәа
еидтәаланы ашықәс ҿыц иахьаԥылауаз сызрыламтәеит, сгыланы сааит. Аԥсҭазаараҿы зегьы мап рцәыскуеит. Лара?! Уажәы
дахьыҟоу, дызҿу сыблала избазшәа сыҟандаз, нас сыԥсыргьы,
ԥсы сыхьӡымызт...» – ибла иаахгылеит Хьыбла дахьынхауа
астудентцәа рықалақь хәыҷы: «шәҵа шкәа-кәала зыҽҭаҳәҳәа
еивагылоу акорпусқәа зегьы рыблақәа ҭыџьџьаауа иааԥшуеит.
Уада-цыԥхьаӡа ана-ара агәырӷьа шьҭыбжьқәа ҩныҩны иуаҳауеит.
Аа, абарҭ ауадақәа руак аҟнытә иааҩуеит Хьыбла лыччабжьгьы.
Уи ҩыџьа аҷкәынцәа рыгәҭа дыбжьатәоуп. Руаӡәы лҟәардә ахы
инапы нықәҵашәа днаигәыҵак, ихы лҿакны ак леиҳәоит, ларгьы лыбжьы ҭыганы акыр-кырҳәа дыччеит... Аҵәцақәа еинҟьаны
иржәуеит, акы, ҩба... Аҷкәынцәагьы аӡӷабцәагьы хыԥхьаӡарала
еиҟароуп.
Рызегь аӡәаӡәа ирыдтәалоуп. Рхәы рзанырҵоит, аҵәцақәа рыздырҭәуеит, ирыдцаланы иддыржәуеит. Хьыбла илыдтәалоугьы
убасҵәҟьа. Аҵх ықәҳа ицоит. Зегьынџьара гәырӷьароуп.
Дгәырӷьоит Хьыблагьы. Дзымгәырӷьарызеи, мшәан, аҵара ду
дҭалеит, лышьҭахьҟа Анцәа ишиҳәара дыҟоуп. Ашықәс ҿыц
даԥылоит. Ашықәс ҿыц! Шаҟа иажәа хааузеи! Абри еиӷьасшьо
иарбан ныҳәоу иҟаз. Аха сынтәа акәӡамкәа игылеит. Еҳ, издыруандаз абри ашықәс ҿыц исзаанагаран иҟоу!..
«Хьыбла даҽа мызкы ашьҭахь абра дҟалоит, – ихәыцра
даҽаџьара иниеигеит Адгәыр. – Уаҳа сылшом. Дсыцымныҟәар
шыҟамлауа иаахтны иласҳәап. Знызаҵәык ҳаҩны ашә
лшьапы хылгааит. Адгәыри Хьыблеи еиразҟхеит ҳәа ақыҭа
инарылаҩааит. Нас Сааид иакәым, Анцәа ҳәа аӡәыр дыҟазаргьы
дзаҳԥырхагахомызт... Исылшо ала слыцхраап, сымшәа-смырҳа
сцап, саап. Лара дангьежьуагьы сыҩны ҳәа, Сааид днаивсны
абрахь дхалап...»
– Адгәыр, нан, Адгәыр, – игәы инықәсыз иан лыбжьы
ихәыцрақәа даарылнахит. Ԥшьшьала ихы ҩышьҭихит. Ауаџьаҟ
аҟны амца аҿыцәаара иаҿын, астол иқәгылаз алампагьы, агаз
ҭанҵәазаап, абла ҭаауан.
– Уцаны ушьҭал, нан, уажәшьҭа ишоит. Ҳаи, сумухааит, ацәа
сышԥагеи, аӷәы уқәымԥси...
Адгәыр дҩагылан, алампа авараҿы иқәыршәыз асԥычка
аашьҭыхны дындәылҵит. Асы, ахәылԥаз ишналагаз, уаҳа ҿааихак
ҟамҵаӡакәа, алеира иаҿын. Асы зқәихыз иҩнқәа макьанатәгьы
х-мацә аҿыгҳара рыманы ирықәнаухьеит. Адгәыр акәасқьа
абарҵа дыҩхалан, ибригада аҭаҭын казармақәа ахьгылоу лбаа
аӡы аԥшаҳәахьы дыԥшуа даагылеит. Аха иналкааны, абри-абри
ауп ҳәа акгьы ибауамызт. Ахыбрақәа, ашәаԥыџьаԥ, амхурсҭақәа,
адәқәа – зегьы неибынеиԥшны шәҵа шкәакәала еилаҳәан.
«Сара сыҩнқәа сшырҿыз, абригада аказармақәа еилаҳазар,
ахьымӡӷ згеит, убауоу, уаҵәы блас иаасырԥшуазеи», – игәы
хыҭхыҭуа ахәыцра даҿын Адгәыр. Нас аҩны дныҩнаххын,
ирезинатә галош дуқәа ҩаишьаҵаны, ишьаргәацә аҿыҵәҟьа илҭарс шашәала иҿеиҳәеит. Хыхьгьы дзырԥхашаз
акы ааишәҵаны, дыҩдәылҵын, аҩны аҵаҟа иҵаз асақәхга ду
аашьҭԥаа, ашьыршьаф шкәакәа зҿаршәыз амарда дҩаҿалт.
Дызлаԥалауаз асы, ажьы ацаны ахаԥыцқәа еихьнашьуазшәа
акәын, аӷәырџ-ӷәырџҳәа абжьы шгауаз. Адгәыр асы ԥжәаны,
аграпара алҳәа дҩеиуан. Есааира дышуан, дшыцыԥхьаӡа иаҳа
имч иацлазшәа ибауан.
– О, Бата, Ахра, Матыгә, шәгыл, уара, шәгыл! Асы ҳахьагауа
жәымбои абаақәа. – Алашарақәа ана-ара инхәыҵҟьа-аахәыҵҟьаны иакуан.
– Ҳаи, ҳаи, иаауазеи ҳамгылакәа, – џьоукы аҩны аҩнуҵҟахьтәи
рыбжьы гауан, егьырҭ абарҵа иааҵаххны ҿырҭуан.
Адгәыр
ибригада дагәылсны акеҩ ҳәа ибжьы рықәыргауа,
аҭаҭын
казармақәа шыҟаз ихы рханы днеиуан.
Ҩԥсҭа ахықәан ишьҭоу арха ду абжак зымпыҵак игылоу
аҭаҭын казармақәа днарыҵалеит Адгәыр. Урҭ уажәы-уашьҭан
инеизҟәыҿны, мгәацәха асы инылатәап уҳәаратәы, ана-ара
аҿақ-сақҳәа «рда-шәпақәа» рылаԥыҵәҵәон. Адгәыр аказарма
дныҵҟьан, исақәхга роуны имҩанҵауа, агәгәаҳәа асы алырҩрны
икажьуа иҿынеихеит.
Али-ԥси рыбжьара абригадаҟны зшьапы инанагоз ахацәа,
шамахамзар, зегьы еизеит. Агәгәаҳәа асы алҩрны аказармақәа
ирҿыкәыршоу ажрақәа ицаны ирҭаҳауан. Аидара хьанҭа иқьуа
иаҵаз аказармақәа есааира рҿыж-мыжра еиқәтәон, рыбӷа
еиҵырхуан.
Ианаацәылашоз аказармақәа рцәамаҭәа шкәакәа рышьклажьны, идырҟәдыз ауасақәа реиԥш, игдыџь-гдыџьӡа инеиладыргылахьан. Асгьы ԥаса еиԥш еихатәаны илеиуамызт,
зыҽзырдаз аԥҭақәа неиҟәшьшьа-ааиҟәышьшьан, џьара-џьара
ажәҩан иаҵәагьы аацәыҵыԥшит.
Асы ақәызхуаз ахацәа, адыԥ-дыԥҳәа ршьапқәа кыдҟьаны,
рҽыршәшәауа аказармақәа руак аҟны аизара иаҿын.
– Ҽаанбзиала инеиша! Ишәыдҳныҳәалоит ашықәс ҿыц! – аусура иаршыз рнапы ԥхақәа еибадыркуан аколнхацәа.
– Иабаҟоу, мшәан, Расҭа, Банџьа, Ҳаџьараҭ? Урҭ аҷытбжьы
раҳаны иаангылаӡомызт, ирыхьи уаха? – икәымзцәа хылԥа
кәамҟьа иган ианҟьауа, иааиуаз аколнхацәа днарылаԥшны
дҵааит Даҭа.
– Алтә-ныха рԥырхагахазар акәхап!
– Урҭ рыхҩыкгьы еиқәшәазар, уажә уалырк рыхчынҵаны
ицәоуп.
– Ауалыр абарҭаху, џьушьҭ, жьымжәак рҿаурҩар, рыхҩыкгьы
ашьуеит. – Абас ажәақәа неиларԥсауан, аказарма дааҵалеит
Адгәыр.
– Аа, урҭ ауалырқәа ӡык аарҭшәырша ҳәа абригадир анариад риҭазар акәхап, – иажәа налеиҵеит уажәраанӡа ҿымҭ
абандрықә ахы иқәтәаны, аҭаҭын иахауаз Бата.
– Расҭараа ракәзар шәызҿу, урҭ аиҩызцәа ахҩыкгьы ара иҟан,
Самԥалгьы днарыдкыланы, – шәца, абригадаҟны иуашәшәыраны
ижәдыруа ауаа рҩнқәа асы рықәшәх, – сҳәан, идәықәысҵеит, –
наҭеикит Адгәыр.
– Џьоукы аҿаҵахәы рымоуп уара.
– Ааи, мшәан, урҭ аниуаз, еилаҳәа-еилаца, раҵәцақәа
рҿыҵакны имии.
– Уахагьы аҟырҿ-мырҿ ахьыҟаз аусура шрықәшәаз умбауеи.
– Урҭ аҟырҿ-мырҿ акәӡам ирҭаху, ахәырп-шырп ауп.
Инеибарччауа, абас афара-ажәра маҷк бзиа избоз рҩызцәа
ртәы иалацәажәон иааизаз.
– Шәымшәан, абааԥсы, шәҿы зырҟьаз баша имырҟьеит.
Ашықәс дуӡӡа ҳанҭало акәым, абжьааԥынгьы џьара акы
ҭаижьхьеит, – ргәы ирҭынчуан Даҭа.
– Даҭа ичеиџьыка ззымдыруада мшәан.
– Уи ауми, иааҵраҿы ҳанааи акәым, ақыҭа анаӡара ҳаныҟаз
ҳакны ҳааигонеи.
– Ахаҵкы сцароуп абри сҟарҟы, ишԥадыруеи.
– Аршәааҳәа ашақә иасуазма иахантәарак?
– Иасҳәа, слымҳа ыҵыхны иамгози.
Џьара аӡәгьы ччаԥшьк ибла иҵамыршәӡакәа, инеимхда-ааимхдо абас Даҭа алаф илаҳхуеит ҳәа иаҿын.
– Сара уажәы сцаны џьара акы снаха-аахап, шәхәы анхиахалак, атыршә сасуеит, уаанӡа ара шәаатәа, – иҳәан Даҭа
дҩагыланы, ихылԥа кәамҟьа ихы иаақәыршәны, аказарма ашә
шыҟаз иҿынеихеит.
– Мап, Даҭа, исҭоубоуп акы уҽалоугалар шызымуа, – Бата
дҩаҵҟьан Даҭа днаишьҭалеит.
– Шәаала, уара, Даҭа иаҳзишьуа ацә шьацәҟьаны исыргьы,
даҳцәашьуеит, ҳааицхраап.
– Аиашаҵәҟьа уҳәеит...
– Аҳра-тәра аныҟаӡам тәыс дҟаҳҵома, мшәан.
Зегь рлафқәа Даҭа ишьклаҵо, еицырхәхәа, иаха раԥхьаӡа
Адгәыр ирзаниҵаз аграпара ианыланы инеиуан. Уажәы
Адгәыр рышьҭахь дгыланы абас дхәыцуан: «Даҭа арҭ аҩныҟа
имҩахимгар иушам, сара сырцрыҵны сдәықәлар, ргәы иаанаго
здырхуада. Арахь уамашәа сеибыҭоуп: сгалош дуқәа, сеиқәажә,
сыблуз акәзар, ахәда ххаахьеит. Лҭаацәагьы ҽзымдыр ҟарҵоит
акәымзар, уажәыгьы рлымҳа акы ҭамсыцкәа
иҟам. Сымӡанраха
сҽеибыҭашьа ицәыҵԥшны иахәаԥшлашт.
Ргәы сыхшәап. Рызегь
еицҿакны Сааид ииҳәауа ицырҳәар, Хьыблагьы рнапаҿы дааргозар акәхап...»
– Ус жәымун, ус, уажә сыҽкажьны сшәыҳәо џьышәшьома?
– Абааԥсы, уажәыҵәҟьа ацәарада акы сҭахым.
– Схы нықәыжьны сыԥсындаз ҳәа сыҟоуп.
– Уара, ҳахәмарны акы ҳҳәоит ҳәа...
– Ахәмарра Анцәа иҳагумыжьын. Арахь шәлеи, арахь!..
Даҭа игәашә аԥхьа ианааи, аҩныҟа имҩахигарц иҽыназзикыз
аколнхацәеи иареи реицәажәара Адгәыр ихәыцрақәа
неихырцеит. Џьоукы, аиашазы, ирҭахыҵәҟьамызт, даҽа џьоукых, илеир цәгьа ишырымбоз удырратәы, илак-ҩакуа агәашә аҭалара
иаҿын. Адгәыр игәи-игәи еилаԥшуа, иҟаиҵара изымдыруа
аҵыхәтәанынӡа иҽааникылеит.
– Абригадир амхурсҭақәеи аказармақәеи рҟны дшаԥшәымоу
еиԥш, ҳаҩнқәа рҟынгьы аԥшәмара икуазароуп, – ҿааиҭит Даҭа,
Адгәыр ихы наиқәкны.
– Ҳаи, иабахәа, џьара снеиуа сыҟоума, цәгьала сеибыҭоупеи,
– Адгәыр уаҳа иамамккәа, дҟаԥшьӡа деибакны Хьыблараа
рашҭа дынҭалеит.
Хьыбла актәи асеместр азы амаҭәарқәа зегьы лықәманшәалаханы
илҭиит. Уи акәым, ажәытә аурыс литература
аҭоурых аҭиразы аҿҳәара хәымш шагыз, «агәымшәацәа» ҳәа
зхы зыԥхьаӡоз хҩык астудентцәа дрыднаҟьаланы дахьнеиз,
дара «ԥшьбақәа» роуит, лара «хәба» – ажәалагьы цифралагьы
иҿаҿаӡа лматрыкәыл ианҵаны даадәылҵит.
Лара дахьыҟаз азеиԥшнхарҭаҟны макьаназы аӡәгьы аԥышәарақәа
ҭины далымгаӡацызт. Зегьы цәыҵаланы аусура иаҿын:
џьоукы аԥхьарҭатә залқәа ирыҩнатәаны, акарандашь ахы
рылахь иналаркьакьо, адаҟьақәа еихдыршәшәон, ақьаадқәа
акы рнырҵон, даҽа џьоукых, руадақәа иаардәылымҵӡакәа,
ршьапқәа рыҵаԥса акаруаҭ иқәтәаны аҽазыҟаҵара
иаҿын.
Хьыбла аҵыхәтәантәи аԥышәара ҭины аинститут дшаадәылҵҵәҟьаз,
атролеибус дынҭалан, абилеҭ аалхәарц авокзал ашҟа дцеит. Ажәҩан цқьаӡа еилганы ишыҟазгьы, еиҟәыҷҷа
аҵаара иаҿын. Аԥснытәи аҳауа ҟәанда иааӡаз аҭыԥҳа аарла
иаакылҳәҳәоз лԥынҵа ахықәцә уажәы-уажәы аҽазымдыруа
ихшәаауан, лыԥсыԥ алага-ҩагара лцәуадаҩхон. Еихарԥаны
илшәыз аԥха маҭәақәа ирылҵәраа лцәа ԥшқа иазнеиуаз ахьҭа,
ӡаӡык лылакьакьозшәа акәын дшеилнашьаауаз.
Хьыбла азԥшырҭа зал ашә аалыртын, еилауаҭыруа еилаз ауаа
днарылс-аарылсуа акасса днадгылеит.
– Аҟәанӡа блеҭк сышәҭондаз, – Хьыбла лыԥсы лгәы икылаханы акасса ахышә хәыҷы иамҳәҳәауаз аӷәы лыцламҳәа
нықәҵаны дынкылԥшит.
«Аҟәанӡа! Иааит уи амшгьы», – иҭгәырӷьаауаз лгәы дынҭацәажәан,
цәанырра ҟәандакгьы дшьышьуа лхаҟнытә лшьапаҟынӡа
инлыхьӡеит.
Аблеҭ анамылх ашьҭахь, уа авокзал аҩнуҵҟа иҟаз аԥошьҭаҟны
днеин абас ателеграмма дәықәылҵеит:
«Адгәыр, февраль акы ашьыжь асааҭ фба рзы усԥыл. Ленинградтәи
адәыӷба, авагон ааба. Хьыбла».
Хьыбла ауадаҟны илыцыҩназ лҩызцәа, рхы амца акызар
арцәахаҵәҟьа рымамкәа, еилаханы ишыҟазгьы авокзал аҟынӡа
дааскьаганы адәыӷба дарҭеит.
– Хьыбла, бсыхәаԥш арахь, шәҩыџьегьы шәхәыҷра шәхьымӡааит,
бгәы ԥшаашәа хаҵа бымцан. Макьана заацәоуп... Нас
шәахьӡап... – Лена лхы нарнаашәа Хьыбла илҿакны, лнацәа
ырҵыс-ҵысуа длылабжьон.
– Хьыбла, б-Адгәыр ҳасалам иҭ. Зынӡагьы бихымԥсаауазар
ҳцымхәрасгьы даагәыдкыл. Уи ҳара иахьҳахәауа егьыҟам,
аха бара бзы инарцәгатәуп, – адәыӷба амардуан иаҵагыланы
рыбжьқәа дыргауан егьырҭ лҩызцәагьы.
«Аԥхын аԥышәарақәа ҳанрылгалак, хымԥада рыхҩыкгьы
аҩныҟа изгоит, – дхәыцуан Хьыбла. – Рыԥсы ршьап, ҳ-Аԥсны
ԥшӡа зеиԥшроу рбап. Амшын рымбаӡацт, зынӡагьы исызҭымгозар
акәхап...» Аперрон аҟны иаркыз алашарақәеи анаскьагаҩцәеи
ԥшьшьала иргәылсны инеиуан адәыӷба...
Ақыҭсовет аԥхьа игылоу араду аҵаҟа амашьына аангылт.
Ҳасан дааҭыҵын, аԥошьҭаҿ инижьшаз ашәҟәқәа зегь ааныжьны,
ашҭа иқәганы инагаз аграпара даныланы иҿынеихеит.
Уажә зҿы еихамло ирҭәны дызҵоу ашәыра ҿыц иҭоуп Хьыбла
Адгәыр изаалышьҭыз ателеграммагьы.
«Ҳы, агызмалқәа, – иблақәа ихаччо дхәыцуан Ҳасан, – дшаауаз лҭаацәа ираҳар, реиқәшәара ишаԥырхагахоз рдырын,
иҟарҵаз умбауеи! Уи бзианы ирхәыцт. Уаҵәы ашьыжь еиԥылап,
рызхара еицәажәап, еибабап... Еҳ, ҳаԥсуара, ҳаԥсуара шаҟа
убзиоузеи, аха џьара-џьара агәнаҳақәагьы шԥаҟауҵауеи... Нас иамоузеи, мшәан, абарҭ еизыгәкуа бзиа еибабо ахәыҷқәа имшәа-имырҳа инеидтәаланы еицәажәар, еиҭанаиааир, еиразҟхар...
Агәқәа уҳәеит ҳәа, шаҟа гәы-ҳарам ыҟоузеи, абызқәа ракәзар,
рҭыԥ иҭамгыло шаҟа иҳәаҭ-ҳәаҭуазеи!.. Еҳ, с-Мирод иакәындаз,
шаҟа дысмырԥхашьарыз, қьаӷьариара изутәхар, изызурын...
Иара аригьы қьаӷьариарами. Аха, ари маӡа-қьаӷьариароуп. Уи
иаԥырхагоу ауаа рҿы акгьы сылымшеитеи.
Намыс рмоуааит
Сааиди Ҷымеи, закәытә ӡыхьузеи иҳархәашьуеит ҳәа изҿу..» –
Аграпара ианыршәланы днеиуеит Ҳасан.
Зҽырданы ицәыш-цәышӡа еишьҭеибаҳәа ашьхаҟа зҿыҩазхаз, аԥҭақәа иаарывҵаҷҷеит амра. Ахәылбыҽхатәи аҵааԥшагьы ҵәыҵәматаӷьӡа аҿаанахеит. Ҳасан амҩа даршын, ичавра ааиҿшьуа, Адгәырраа рашҭа дшынҭалаҵәҟьаз:
– Тата уҟоума, Тата? – ибжьы наиргеит.
– Ҳаи, сыҟамкәа, – иеимаа ҵырҟьаԥқәа ишьапы нарҭакны,
амаҵурҭа ашәхымс даақәԥалеит Адгәыргьы. Уи Ҳасан данынаихәаԥш,
игәы нҭыблаан, азныказгьы даашанхеит. Нас ихы
аамхны, ашәарыцаҩ дгәазҭаз ацаблыкь еиԥш, дцәыҵакьакьа-цәыҵакьакьауа аграпара ианыршәланы Ҳасан ишҟа иҿынеихеит.
– Бзиала уаабеит, бзиара убааит, – Адгәыр Ҳасан инапы аанкыланы аҩныҟа длаихеит.
– Мап, мап, дад, сыццакуеит, – Ҳасан иџьыба иааҭигаз ателеграмма ирмаӡашәа Адгәыр инапсыргәыҵа инаниџьгәалеит.
– Бзиала, бзиала, – ишьҭахьҟа днеихеит. Аха Адгәыр
дааихьынԥашалан дикын, дауимышьҭит.
– Ҳасан уоума, мшәан? Унан гәаҟ, сыблақәа зынӡагьы ицама,
– Ҳауидагьы амаҵурҭа даадәылҵын, дара рышҟа лҿаалхеит. –
Иаҳцәыԥсхьоу ирымаҿуп, убас аныҟоуҵа, сшузыразым. Иууазеи
абаак, макьана лҩаҵәык наҳашьҭуеит, уҳавсны уцашама, – ларгьы днеин, ани ԥеи Ҳасан дрыманы аҩныҟа рҿаархеит.
– Иҩашәышьҭуа шәылҩаҵә нагӡахааит, Анцәа ишиҳәара
быҟоуп, Ҳауида, аха сыццакуеит, сзаҵәыми, баашәт. – Ҳасан егьа
дԥаҟь-чаҟьзаргьы, деимырхәакәа аҩныҟа дларгеит.
– Тата, уеиԥш сыҷкәынзар, сеидараҵәҟьа амҿы ааганы
ауаџьаҟ иҽҳәасыжьуан, аллаҳ-аллаҳ слаҳәит убауоу, – Ҳасан
Адгәыр иахь длаҵәҟәысшәа иун, игәы амца иаҭаны днатәеит.
Адгәыргьы Ҳасан иажәа ахы ахьцоз идырын, дԥышәырччо ихы
лаирҟәын, амца ҩеиҵханы дындәылҵит.
«Уаҵәы асааҭ фба рзы адәыӷба дҭыҵуеит, – иҭыблааны ицоз
игәы дҭацәажәауа, ателеграмма кны, аҿаԥара дыҩнагылан
Адгәыр. – Цашьас иҟасҵарызеи, ҵхыбжьон амашьына
сызҭауада... Шьапыла сдәықәлап. Ҳасан дышцалак, амҩа сықәлап,
акы сықәшәар, – абзиа, исықәымшәаргьы уадаҩым, Хьыбла
сылԥылоит уаҵәы асааҭ фба рзы! Ҳҩыџьагьы ҳамацара
– Хьыблеи сареи, уаҳа аӡәгьы». – Абраҟа ихәыцра ааникылан, ителеграмма адырҩегьых деиҭанаԥхьеит. Адгәыр, ицәагьы нихыбзааит. «Адгәыр ҳәа иахьану аҭыԥан Сааид ҳәа ихьӡ наргылан даҽа
телеграммак иара ишҟа идәықәылҵазар?» – ихәыцра ааиԥсахит.
Иаԥхьа иаацәырҵит абри асахьагьы: Иара аҵаа иҿашәы, ицәаижьы аҽазымдыруа, ддысӡа, асааҭ фба ҟаларазы рацәак шагмыз
адәыӷба астанциаҿы днеит. Ибла ҭраа адәыӷба аацәырҵраны
излаҟаз амҩа даԥшуа дгылоуп. Даҽа минуҭқәак рышьҭахь Хьыбла адәыӷба дааҭыҵуеит,
Адгәыр уахь днаҭрысуеит, лнапы ԥхақәа
рӷәӷәаны иааникылоит... Мшәан, дааигәыдиҳәҳәалар иамоуи,
избауада, иара дитәыми, иара иоуми ателеграмма ззыҟалҵаз...
Мап, абри аамҭазы машьынак аҿывҳәа иаахаҵәины илагылоит.
Дааҭыҵуеит уахьтәи, аҵааршә аиҳа згәы хьшәашәоу, зхы-зҿы
ҵашәшәалоу Сааид... Уи иаҳәшьа дылԥылоит, лчамадан аалымхны, лыжәҩа аанкылан имашьына дынҭаиртәоит, амашьына
лас алҩа нагәыҵҟьан, Адгәыр Хьыбла дааимхны дагеит. Иара
ибла ҭраа, днаԥшы-ааԥшуа аперрон даақәхеит. Абарҭ асахьақәа
аттаҳәа илаԥхьа ианниаҟьа, мчыла ихәыцра хьшәашәақәа
иҽаарымҟәыҵижәааит уи. «Мап, усҵәҟьа шԥаҟалҵарыз, Сааид ҳара дшаҳзыҟоу лдыруеит, – игәы еиҭааирӷәӷәеит Адгәыр.
– Ҳасан сиазҵаап, уахь акраалышьҭызар уи имдыруеи», – абас
иӡбын, игәыд азна амҿы иманы амаҵурҭахь иҿааихоит Адгәыр.
...Аҵх агәы ааҩнашахьан. Адгәыр ида ԥсы зхоу аӡәгьы
адәы дықәым уҳәаратәы иҭынчран. Уи имагәшьхәа аҷҷаҳәа
иаҵаԥҽҽуаз аҵаа ашьҭыбжь дазыӡырҩуа, аулица ианыршәланы
агаҿаҟа ихы рханы длеиуан. Ашьхыҵә ран ахьцо ишашьҭоу
еиԥш акәын, Адгәыр дахьцалакгьы хәыцра шәкы ихагьежьуа
ишишьҭаз.
«Аиашазы, ауаҩы уамашәаҵәҟьа деибаркуп, – егьырҭ ихәыцрақәа
рыгәҭаны абас иҟаз хәыцракгьы налашәеит, – уи шаҟа
дхәыцуа, гәаныла шаҟа дцәажәо аҟара, иаартны, ибжьы ҭганы
зегьы ираҳауа ацәажәара далагар, аԥсҭазаара шԥаҟаларызшь?
Еиӷьхарызу, еицәахарызу? Иҟаларын еиӷьхаргьы.
Зегьы
раԥхьаӡагьы адунеи аҿы маӡак ыҟамкәа аҵыхәа ԥҵәон. Ауаҩи
ауаҩи еиҳа еилибакаауан, еизааигәахон. Аа, абыржәы Хьыбла сара сзы дшыҟоу, даҽаӡәы лгәы дҭоу дҭаму здыруазар, абас
сыҽсырааԥсауазма. Нас Ҷымеи Сааиди сара сшырҭахым здыруеит, аха ажра ахьсзыржуа здыруазар, наҟ зымҩа снавымсуази.
Мап, мап, агәгьы абжьы ахазар бзиоуп, уи иаӡбо акгьы мӡаӡакәа
апыҟҟаҳәа иаҳәозар, аԥсҭазаара иаҳа иласхоит, уи сақәшаҳаҭуп
сара...» – Адгәыр асԥычка ааихьишьын асааҭ днахәаԥшит. Асааҭ
хәба ҟалахьан, иаарццакынгьы иҿынеихеит.
Адгәыр адәыӷба астанциаҿы даннеи, арадио иаҳәаша ҳәаны
иалгахьан, асемафоргьы аадыртхьан. Ихәда иҭакәкәа инеиуаз
аԥхӡы ичаврала иаарыцқьаны, азал дныҩналеит. Адәыӷба
ааирагьы амааирагьы иара изы еиԥшушәа иҽыҟаҵаны ԥыҭк даалеиҩеит, аха игәы ашьҭыбжь данамыргыла, аҳауа аницәмаҷха
адырҩагьых ашырҳәа дындәылҟьеит. Арҵәааҳәа иааҭҟьаз
адәыӷба абжьы ицәа дынҭанарӡыӡааит. Уи афақь агәыҵҟьа,
иҳақь-ԥсықьуа, иқәызза ааигәахара иаҿын... Актәи, аҩбатәи,
ахԥатәи авагонқәа аттаҳәа иҩеивибаҳәеит. Зны дхыԥ-хыԥуа
адәыӷба ахьцоз ддәықәлеит, абыжьбатәи авагон аныҩаивҟьа,
дааҳәын уи дҩашьҭалеит. «Хьыбла сылбаргьы ԥхашьароуп, дабагои зысгәахәуа, сара рыцҳа», – игәы иааҭашәан иҽааникылт,
аабатәигьы ԥшьшьала иҩаивсит.
Хьыбла илԥырахаз ахаҵа шәпа цәгьалаҵәҟьа лыԥсы еибаиркуан. Уи наҟ-ааҟ ихьынҳалаз амҿтәы чамаданқәа рҳәазо,
дтәаа-маауа инеишьа уахәаԥшыр, аӡмах аҭыҵра зҭахым акәата
ааугәалаиршәон.
– Иҟалозар ҳаушәыжь, адәыӷба ҳара иаҳзыԥшны игылам, –
лыԥси-лыԥси еихьымӡо дишьклагьежьуан Хьыбла.
– Бымццакын аӡӷаб, адәыӷбагьы ҳзыԥшуеит, аӡәыр
бзыԥшызаргьы хара дбыцәцом, – ацәажәараҵәҟьагьы дацәаашьо,
атәарҭақәа рыбжьара бжьырҭәаа дышнеиц днеиуан ахаҵа.
– Хьыбла, – бжьык лгәы инықәсит лара. Ашырҳәа даахьаҳәзар,
ауаа еимгәҳәауа, авагон дҭаланы дааиуан Адгәыр.
– Шаҟа унапқәа хьшәашәоузеи... узлааи? Ди дышԥаҟоу?...
– илҳәара лҿамшәо, лыбла-гәыҭбаақәа гәырӷьарала ихыхәхәа
Адгәыр диҵаԥшуан Хьыбла.
– Шьапыла, дигьы хар лымам... Баала, баала, ауаа ҳарԥырхагоуп,
– иҳәан Адгәыр, Хьыбла лчамадан аашьҭхны ашәахь
иҿынеихеит.
Ашара макьана акрагын. Хьыбла Адгәыр маҷӡак иадамхаргьы
инеихьҳәазара амбатә илзаԥсаны, диварԥало азԥшырҭатә
зал иныҩналеит. Рчамадан раԥхьа иааргыланы акәакь аҿы игылаз
атәарҭа хьшәашәақәа руакы икәаԥ-кәаԥӡа рҽаақәыркит. Ԥыҭрак
ҿырҭуамызт рҩыџьагьы. Нас рыхқәа ҩышьҭыхны ианааихәаԥш,
Хьыбла дааҟаԥшьхан лхы лалырҟәит. Адгәыр уи ихы иархәаны
игәы ааирӷәӷәан, иаҳа дааскьаны даалыдтәалт, дызлалагарыз
изымдыруа, иԥышәқәа ҵыс-ҵысуа длыхәаԥшуан.
– Нас бцәажәала, аԥышәара шԥабҭии, иҟоузеи бахьыҟаз?.. –
аарла иҿы ҩеихихит Адгәыр.
– Аԥышәарақәагьы цәгьамкәа исҭиит, иҟахузеи, аҵаа,
ахьҭа, асы, аҩызцәа бзиақәа, – лыблақәа хааӡа иҩышьҭылхын
днаихәаԥшит.
«Аҩызцәа бзиақәа», – ихы-иҿгьы иаразнак аҽааԥсахит
Адгәыр. Дарбан ҩыза бзиоу, аҷкәын хыш иоума? Слазҵаап,
слазҵаап», – иҿы иҩанххылеит абарҭ ажәақәа.
– Сара аҩызцәа бзиақәа сымоуп: Лена, Лида... – Адгәыр игәы
иаанагаз лдырызшәа, лҩызцәа аӡӷабцәа рыхьӡқәа аттаҳәа
инеиқәылԥхьаӡеит Хьыбла.
– Ҷкәына ҩызак дбымазаргьы ҟалоит, иамоузеи, быстуденткоуп, – аҵәы налеиҵеит Адгәыр.
– Ҷкәына ҩызакгьы дсымоуп, уи бзиа дызбоит, цәгьалаҵәҟьагьы
дысзааигәоуп, – Хьыбла днаскьаны Адгәыр лхы наидылҵеит.
Адгәыр аҭыџьырш днадсылазшәа дааҭрысын, наҟ днаскьеит.
Идақәа уажәы-уашьҭан илаԥыҵәҵәап уҳәаратәы иххахеит,
иблақәа шәазшәа, инаскьан ацәымӷхара аархыжжылеит.
– Уара усымоуп, Адгәыр уаҳа аӡәгьы дысҭахӡам, – ишьамхы иқәыз инапы хьшәашәақәа руакы аашьҭылхын, лнапы
ҟәымшәышә ԥхақәа иаарыбжьалкит.
«Аԥҳәыс дгьангьашуп рҳәауеит, уара, абри сылжьауазар?», – иблақәа еихмырсыӷьӡакәа акыраамҭа хыгәха Хьыбла
дылҿаԥшуан. Ус игәы есааира иҟәандахо, еимархха иҟаз идақәа
кәадахо, дааҭынчхеит.
«Знызаҵәык ҳаиқәшәар лгәы нзырхаша ажәак шласымҳәара
ҳәа ҭоуба зухьан, аха иалымҵит, сара исхароуп, сара...» –
даахәыцит Адгәыр, аха иҿы иауаирҳәахуаз.
– Макьана ашарагьы акрагуп. Уажәоуп сшааԥсаз аныздыр, –
Адгәыр иҵауланы даақәԥсычҳан, адырҩагьых Хьыбла лышҟа
днаскьеит.
– Стелеграмма анбоуқәшәеи, уаха зынӡагьы умыцәацзар
акәхап, ухы ықәҵа, ухы, аа спалта сшәыхны иаҵасҵоит, – Хьыбла лпалта хәбаба аҳәынҵәрақәа рԥыртлара дналагеит.
– Ахьҭа былабҵоит, ахьҭа, санаауаз, ацәа Мзахәаҟа иныжьны
сааит, – иҳәеит Адгәыр иблақәа ихаччо, Хьыбла лҳәынҵәрақәа
рԥыртлара дааҟәихит.
«Мшәан, сшьамхы ихы нықәҵаны, ихахәы ҟәымшәышә снапы налшьуа дсырцәар иамоузеи», – лгәы хыҭхыҭуа дазхәыцуан
Хьыбла.
«Апалта абасҭаху, лшьамхы схы нықәсҵар, лнап ԥхақәа
хҳәаҵас схы иналшьуа слырцәар, зынӡагьы сааԥшуазма, џьанаҭ
ҳәа акрыҟазар сымцози», – абас ианаҳәон Адгәыр игәгьы.
Аха
ирзыгәаӷьуамызт: иара иҳәар лара дицәгәаар ҳәа дшәон, лара
илҳәар иара игәы иабоз лыздыруамызт.
Адгәыри Хьыблеи еидшыланы ишеицәажәоз, ианшозгьы рымбеит. Даҽа дәыӷбак иаанагаз ауаа ӷьал-палҳәа азал
ианааҩналоуп ишшазгьы анырба, иахьыҟазгьы анырдыр. Хьыбла дҩеихан, аха лшьапқәа налыҵаҟәрылан ахыԥҳәа адырҩагьых
днатәеит. Уи лыбжьы ҭыганы дыччон. Адгәыр уи леиҳа деисины дшыҟазгьы, илмырдырӡакәа, ахьшәҭҳәа дҩаҵҟьан, лнапы
кны дҩалыхеит. Хьыбла дҩагылан, Адгәыр лҽынигәыдыжьланы
даанылкылт. Ԥыҭрак ус игылан, нас рчамадан аашьҭыхны азал
индәылҵит.
– Мзахәаҟа ҳнеир усгьы аицәажәарҭа ҳауам, иҳазкылԥшуа
рацәаҩхап, бара баамҭагьы кьаҿуп, – иблақәа амца рхыланы, хәымыз раахыс уахгьы-ҽынгьы дзызхәыцуаз ажәақәа
реиқәыԥхьаӡара даҿын Адгәыр, – уажә иаҳзымҳәаз уашьҭан
иҳазҳәом, сангьы дшазыразу аҟара саҳахьеит, бҭаацәагьы азныказ иҳазгәаашт, аха зынӡагьы ҳкармыжьуазар акәхап...
Хьыбла ҿылҭуамызт. Адгәыр ижәҩа лнапы наҵылдан, лхы
наидҵашәа, асаараҟа дышьҭаԥшуа днеиуан. Адгәыр иажәақәа
рҭак иԥсы ӡаны дазыԥшын. Аамҭа цацыԥхьаӡа иаҳа-иаҳа
деилашәон, енагь ҭыԥ изымҭоз агәрамгарагьы ашьапхыцқәа
ааиҵыртланы игәы иналанаҵон...
– Иуҭаху бзиоуп, иуҭахызар иахьагьы иахьуҳәо суцны сцоит,
– лхы ҩышьҭылхын, агәырӷьа лабжышқәа кәаԥ-кәаԥӡа иаазхылаз лыблақәа хааӡа инаихәалырԥшит Хьыбла.
Адгәыр иаҳауаз ԥхыӡу лабҿабоу изымдырӡо, деилшша дышнеиуаз, ԥшьшьала ичамадан наиргылан, ахы днықәтәеит, Хьыблагьы ихылԥа ааихылхын, ихы лнапы алшьуа дааихагылеит. Иҟалап
абасҟан бзиа еибабоз аҷкәыни аӡӷаби иаарыкәыршаны ишьҭаз
аҵааршәы леиқәыӡҭ ицазар, иҟалап мызк аахыс зыбла цқьа иаахтны адгьыл инықәымԥшыцыз амрагьы аарызцәыҵыԥхазар,
аха урҭ адунеи аҿы даҽакы рбо иҟамызт, Адгәыр Хьыбла дибон,
Хьыблагьы – Адгәыр.
Усҟан рҩыџьагьы Мзахәаҟа ицоз автобус еицҭалеит. Убасҟан
рыҿҳәара ԥҵәан – уажә иааиуа асабша ауха.
Адгәыри Хьыблеи рус егьа идырмаӡарц рҽазыркзаргьы,
рҩыџьа ианынархыс нахыс ипланы аракәа аужьуа аҿынанахеит.
Хьыбла днатәан, зегь реиҳа илзааигәаз лҩыза гәакьа Шьашькәа
илалҳәеит, Адгәыр иакәзар, ишԥеиурыз, ԥҳәыс даазгоит ҳәа иан
дналыдтәаланы изламҳәеит. Сажәа еиҭеигап иҳәан иҩыза абригадир Кәынҵал иеиҳәеит. Нас Хьыбла лҩыза Шьашькәа, лҩыза
дҟалеит. Кәынҵал иакәзар Адгәыр иеиҳа изааигәаз иҩызак
даацәырҵит, урҭ аҩызцәа рҩызцәа ҟалеит. Ажәакала амаӡа саргамамхар ҟалом ҳәа аҽырхханы иаақәгылт.
Хьыбла уаҵәуха ддәылҵраны дыҟазар еиԥш, шьыбжьон
Даҭараа рашҭа дааҭалеит, «ауа иуа касыжә маҟа» ҳәа шырҳәо
еиԥш, Даҭараа дырҭынха ааигәаӡамкәа, мчыла зыҽрыдызҳәалоз
анымха-хымҵәа Ҭакәына. Сааидгьы уажәы акәын дааԥса-дкараха, дааины, сыԥсы сшьоит ҳәа ауаџьаҟ аҿаԥхьа игылаз
ацәарҭаӷәы ихы аннықәиҵаз. Аха, Ҭакәына дыҭраҟә-ҭраҟәуа
ашҭа дшааҭалаз аниба, «уабаҟахыз ахьҭаха, адгьыл уҵабгааит»,
– ааигәахәын, дҩеихан дзықәиаз амшә-цәа даақәтәеит.
– Угыларызар абра сшубо сыԥсааит, сара ссасума, – Сааид
ижәҩахыр инапы нықәкны, дмыргылакәа днаиртәеит. Иаргьы
деизҟәыҿны ивараҿы амшәцәа иҽнықәижьит.
– Уара умацара уоума аҩны ззынрыжьыз, дабацеи сашьа
ду, сҭаца, Ладгьы, – амаҵурҭа илаԥш ҩнаргьежьуа ҿааиҭит
Ҭакәына.
– Бабеи нани Лад дрыманы абрахь Анԥсыҟа ҳауак ацәымза
шьҭихуан, ицеит, – наҭеикит Сааид.
– Дарбану уара ҳара ҳауас Анԥсыҟа ацәымза шьҭызхуа? –
илымҳақәа аакьацәхеит Ҭакәына.
– Алхас иакәгәышьоуп, Лакәаҭаа Алхас, дышԥаузымдырхуеи,
– Сааид дҩагылан аҟәардә даахан амца дныҽҳәатәеит. Ҭакәына
дызцәнымхара ааха дук иаузшәа дааиҵанарӷәӷәеит ииҳәаз...
– Ҳаи, Алхас иҷкәын заҵәы иашәа иаргьы днымҩасааит, сара
дышԥасывси, сакәмалк нхысымҵози, – Ҭакәына Алхас изы игәы
ԥыжәжәо ацәажәара даҿын.
– Даҭеи Маҵисеи збар сҭахын, аха исықәымшәеит, – дызааиз иажәа дналагеит ԥыҭрак ашьҭахь Ҭакәына, – аха азамана,
уаргьы иуасҳәап, – аҵкыртҳәа амца дныҽҳәаӷьцәан, илабашьа
аҵарралагьы атах-атахҳәа днахәласит. – Аӡӷаб дуааӡар аҵкьыс
думааӡар еиҳа еиӷьзаап, – иҵаулангьы даақәыԥсычҳазшәа
ҟаиҵеит Ҭакәына.
– Шәара баҩлашала дшәааӡон, аҵысхшы лыгшәыжьуамызт,
ҭынхас аӡәыр ҳшәымазар зегьы ҳлеигәырӷьон, ҳлыхӡыӡаауан...
Ҳы, хәҩык адауаԥшьқәа раҳәшьазаҵә илҭахызи уаҳа...
Сааид Ҭакәына дызлацәажәоз изеилымкаауа, дшанханы
диҿаԥшуан.
– Узсыхәаԥшуеи, ҳ-Хьыбла ҳахәда хылҽрацы даҿуп, аԥҳәыс
еиба ҭынхада Ҳауида лыҷкәын гьалдыз диццауеит. Ақьафурҭа
дазцоит, аҭхаџьра дақәшәоит... Ҳы, ҳанцәа дуӡӡа ихьышьаргәыҵа
сакәыхшоуп, ажәлар ега рҳәозаргьы мцызаарым: «Аҽы ақьар
иахыҵны аԥ иахалоит рымҳәои», – есааира иҽиргәаауан,
иҽхиршәаауан Ҭакәына.
– Иуазҳәада, Ҭакәына, уи ажәабжь? – дҵааит Сааид.
– Исарымҳәакәа, ҳара дызтәу ҳәа иҟоу ҳлымҳақәа
џьгәоуп акагьы ҳаҳаӡом акәымзар, ари мызкы аахыс ажәлар
еимыркәкәаауа ирҳәозаап. Сара снеиуашәа анырбалак
иааҟәыҵуеит. Аха ԥыҭк еилукаауашәа уҟазар, ак шу_цәырҵәахуа
аҟара умдыркәа. Аусқәа ас ианызба ари аҩны иҟоу дазыскит. Уи
аслеидауҭел диҩызоуп, иаразнак еилылкааит. Саргьы ишаасаҳаз
абрахь сҿаасхеит...
Ԥыҭраамҭак ҭынчран. Сааид ихы ларҟәны амца дыҽҳәаԥшуа,
хәыцрак дҭанагаланы дтәан. Ҭакәына иакәзар, Сааид
дҩныхәааны Хьыбла дишьразы дандәықәло дызланыскыларызеи, уахьгьы схы абзиара зласыргарызеи ҳәа дхәыцуан,
зны-зынлагьы адулаԥ ашҟа днаԥшуан.
– Иҟоу удыруоу, Ҭакәына, – аҭынчра аалеигеит Сааид, – иҭабуп
уахьҳзааԥсаз, ауа, аҭынха дышныҟәашаз уныҟәеит, амала уаҳа
даҽаџьара уҿы иҭыхны иумҳәан, сара иҟасҵо убаанӡа...
– Ҳаи џьушьҭ. Мыџьга иԥсныс, зхы ацәгьа зҳәо дубахьоу, –
иҽааириашеит Ҭакәына, – амала уҷкәынра ухьӡаны гаӡарак
умыхьааит. Иара ҭынхадак иоуп, аха иҩызцәа гаӡақәак
ааишьҭуазар акәхап, шәеиламҳааит, заа наҟ дыԥхьак, сара акыр
схәарҭазаргьы ара сыҟоуп, – дцарц дҩеихеит Ҭакәына.
– Умыццакын, араанӡа уанааԥсах хпыҿк аанкыл, ахьҭагьы
улнацап, – иҳәан Сааид дҩагылан, Ҭакәына иԥсы кәыруа изҭаз
адулаԥ ашаҟа иҿынеихеит.
– Ҳа, анцәеиныс, Мыџьга иԥсаныс... уажәоуп акрыфа-акрыжә
сҿанаасха, – дахьтәаз аӡәыр мчыла дышьҭагәаны дикушәа
даахам-чамит Ҭакәына.
Ҭакәына иҭарпыҿны акрыфара дшаҿызгьы ацәажәара
даҟәыҵуамызт:
– Аа, усоуп, зегьы ҳнапы данықәҳаргыла, ибҭахузеи ҳәа лаԥхьа
ҳшьамхы арсны ҳлазҵаауа ҳаналага, лкалҭ ҳҿалымҟьакәа.
Уара
уиаҟара игәырҩаумган, макьана унапаҿы дыҟоуп дабацо... Ԥффы,
– ихпыҿ лҭарпҟаны иҽеимарџыхә, аӡы иҩалҵны изқәыршәшәаз
аҽеиԥш ихы иҟьеит, иҿыддуаз ацԥхьқәагьы ихәы инақәыԥсеит.
Нас ҿаҵа дук аамхны аҿынеирхан,
деиҭаналагахт.
Ҭакәына, ииҳәоз, амра ашәахәа иадубало амҵқәа реиԥш акәын
Сааид ившәшәаны ишцоз. Иара иҩнуҵҟа агәаӷ пеипеиуа
ашра
иаҿын: «Ибсырбап аиашьа иҳәатәхамҵара зеиԥшроу, иахьзымҩаӡо
икыдыззалаз уара аччиа рыцҳагьы убӷашшара ылаԥысҵәап... Ҳы,
рацәа исхыччарц иаҿуп убоу! Исҳәоз зегьы аӡы иаманы ицозаарын, исхыччозаап иаасыкәыршаны иҟоу ауаа зегьы... Асҭамыри
Ҷымеи исарҳәаз
хасҵомызт... Хаҵашьасгьы иамоузеи мшәан,
икәмеиӡа зыҩнапык згәыҵаԥса адәыӡәӡәа иқәтәоу аԥҳәысеиба
лыҷкәын ҳара дҳамаҳәхарцу?! Мап, мап, иалсыршом!» – ашырҳәа
дҩаҵҟьан, Ҭакәына дыштәаз ихашҭны ддәылҵрац
иҽыназикын,
аха ҩнапыкла «аусура» иаҿыз исас данынихәаԥш, иҽааникылт.
Нас ихы зқәикыз изымдыруа дхәыцуа акыраамҭа длеиҩеиуан.
«Силгап уи аԥхҭ, уаҳа сыбла дхымкьакьало, силгап!»
– Аха, адаԥабӷьы иманы бжьахәҳахәҭра Урыстәыла данца,
дзыҩнадырԥалаз акамера хьшәашәа анааигәалашәа, ицәа
дааҭрыхьҭшьаан, изааиз ахәцра ихицарц инапы неиҟьеит. Уеизгьы Ҭакәына акрыфаны далгаанӡа Сааид ииӡбышаз иӡбеит.
Ҭакәына деишькласуа агәашә дшынҭыҵҵәҟьаз, Сааид дшаҵәо
Хьыбла даалышьҭалан, агәылара дахьыҟаз еилкааны аҩны
дааигеит.
– Бласны бҽеилаҳәа, бласы! – ибжьы налықәиргеит Сааид
иаҳәшьа ашҭа дшааҭалаҵәҟьаз.
– Иҟалеи, – лшьамхқәа ҟәарҟәаруа, лыбжьы лызҭымкаауа
дшәаны ҿаалҭит Хьыбла.
– Иҟалахи, ди дычмазаҩхан, Гәдоуҭаҟа ахәшәтәырҭахь дыргеит, бласы, бласы, – дылбаанадар аҭахызшәа зҿы раҳаны игылаз имашьына аматор дҭыхон Сааид.
– Диида, бара рыцҳа! – Аҽырҳәа лылаӷырӡ нылҿашын, иаарццакны акәасқьахь лҿыналхеит уи.
Зпакрышкақәа цәҳәхьаз Сааид имашьына аҵаа ихҵәраала-хҵәраало, ақыҭа иагәылгаз аулицаҿы ишынкылсҵәҟьаз,
агаз
ишьапы нақәирӷәӷәан, агаҿахь ихы рханы иҿылеихеит.
– Иуазҳәада? – дҵааит Хьыбла амашьына аҭыгәҭасра
ианааҟәыҵ.
– Исазҳәада, Лажә-иԥа Ҭакәына даарышьҭит.
– Ахьҭа лылалазар акәхап?
– Акәхап, – Сааид уаҳа ихы-иҿы акагьы анмырԥшӡакәа имашьына аҭаҟәаҭасрақәа инрывга-аарывго дышнеиуаз, Ҷымараа
рашҭа даннавала иааникылт.
– Иҟалаз арҭгьы рлымҳа инҭысшьып, – иҳәан, ашҭа дынҭапҟа
дцеит.
«Сан рыцҳа. Аӡәгьы ҳабзиарак лымбаӡацтеи, мшәан, макьана, – алаӷырӡ ҩазҵаҵәо-ҩазҵаҵәоз лгәы дҭахәыцуа даатәеит
Хьыбла. – Сусқәа зегьы хыбганы ишԥеилаҳаи: сан лчымазара, уаҵәухатәи ҳус, аҵарахьы сцара... диида, диида...» –
Лыҩнапыкгьы рыла лхы еимлагәа иаанылкылан, лаԥхьа амашьына аиха хьшәашәа инықәлыжьит. Ахаан аурокқәа рҵареи
аԥышәарақәа рыҭиреи рыда зхатә уск ӡбатәыс зҿаԥхьа
иқәымгылацыз Хьыбла, уажәы иааины иаалыдгылаз лхатә усқәа
халашьа змам, высшьагьы зқәым хра цаӷь-цаӷьқәаны акәын
лаԥхьа ишгылаз.
«Макьана бабаҟоу, иҵегьгьы бгәырҩараны быҟоуп...» –
иблақәа ҭарлашьцаны иаҳәшьа дынлызԥшит Сааид, дааины
данаалыдтәала.
Ахәылԥазтәи аҵаа-ԥша ҵәыҵәыматаӷь иалҵәраа, хара зыдӡам
ҩыџьа рыбзиабара аманы инеиуан Сааид имашьына.
Абри аамҭазы Адгәыргьы Ҳасангьы Гыц Ламшьаҵә имырхәҳаз
ацә-ҟата раԥцаны ашҭа иааҭалаон, инаганы иҿаԥараҿы
инҿарҳәеит. Адгәыр иан дылцәыԥхашьан, аҩныҟа дымнеит.
Ашә аартны Ҳасан длыҩнеиҵан, иара акәасқьахь дцеит.
– Ҳаи, сумухааит, Ҳасан, уаргьы ухәыҷушәа узлаҳҵақәа
закәызеи, – ашырҳәа дҩаҵҟьеит ихәыцуа, ауаџьаҟ иҽҳәатәаз
Ҳауида. – Уааи, арахь амцахь уааи, сумухааит, сумух!
– Бааи, бааи, сгәыдкылшь! – инапқәа рџаџаӡа иҿааихеит
Ҳасан. – Брылагәырӷьо, срылагәырӷьо, изҭаху зегьы рылагәырӷьо,
имшны-иҵхны иаҳцәыӡыз ирызнымҵыз дара инырҵуа,
ирзымфаз-ирзымжәыз дара ирҿаҵахәны Анцәа иҟаиҵааит!
– иааигәыдибаҳәҳәалеит аидашшыларада макьаназ акагьы зымбацыз аигәылацәа, аибацәа.
– Сшәоит, Ҳасан, сшәа, – лыбжьы ныҵакны дцәажәо, лкасы
амҳацә аалҿшьны лылаӷырӡ аалрыцқьан, аҽҳәа дныҽҳәатәеит
Ҳауидагьы.
– Иарбан бзыцәшәо, бхы злаҟәныбшьара акыр балаҟоума,
Ҳауида?
– Иашьа мыждак длымоуп, сицәшәоит.
– Аиашьа иакәым, урҭ ррзҟы Анцәагьы дзаԥырхагахом.
Ажәытә акылаара ҳкылԥшны ԥҳәыс данаҳҳәоз, данааргоз еиԥш
акәу џьыбшьома?! Урҭ рхәыҷра аахыс аҵара еицырҵон,
еилибакаахьеит, бзиа иеибабоит, рызхара иеицәажәахьеит, ражәа
акуп, – Ҳасан ихы лаирҟәын амца ааҽҳәишьшьааит.
– Иухьша сымгози, цҭәык, ӷьал-палк шәаламыжькәа, саргьы
саџьал ааиаанӡа сымшьыкәа ҳаилдыргар, – рымаӡа аӡәы иаҳар
ҳәа дшәозшәа лыбжьы рмаҷ-рмаҷ дцәажәо Ҳауида дҩагылан
акҿыҩра дныкҿалеит.
– Убра уахьтәоу иусҭоит, астол ахь уааи сҳәар ахьҭа уакып, –
лҳәан Ҳауида, аишәа-хьча гьежь хәыҷы Ҳасан иаԥхьа иналыргылан, ихәы ақәыргылара дналагеит.
– Уажә акрысфом сҳәар ҽырԥшӡарахоит, ашьыжь хьшәашәа-мшәашәак снацҳан, шьыбжьон бысҭахьык зуеит ҳәа
сшаҿыз, Адгәыр днеин, ҳагәҭыха еибаҳҳәагәышьеит, ас-ас
аниҳәа, акрыфара акәым, азныказы сахьыҟаз схаиршҭит, –
Ҳасан инапы ӡәӡәаны, дааиасын ихәы даахатәеит. – Сгәырӷьеит
Ҳауида. Сгәырӷьеит, агәырӷьашьа схамшҭхьази, сзышьцылаз
аҵәуарахьгьы сымҩахнагеит.
– Узыргәырӷьара Анцәа иузыҟаиҵалааит! – Ҳауида, ахпыҿ
азна ажьаӷь уатка аимхәыц хыҳәҳәыла иҭаҭәаны, аишәа иқәмыргылаӡакәа
инаидылкылеит, – унапы ауркаанӡа иаразнак
абри ыжәи, ахьҭа улнацоит, акрыфарагьы угәанарԥхоит, – лҳәеит
уи.
– Сашьуеит Ҳауида!
– Иаҳцәыԥсхьоу ирымаҿоуп!
– Ҳаи абаа, бзиа избо изы, абла ҭыԥхаауа уамак акәымкәа
иҟам, – иаалымихын ихәҳарц дааизшәа, ишьҭыхны инарҳәы-аарҳәуа акыраамҭа дахәаԥшуан.
– Ижәи, ижәи, аимхәыц хуп, аха уиаҟара иџьбарам.
– Иџьбарахашам ааи, – дныҳәа-ныԥхьаны абжеиҳарак
ижәын, инықәиргылеит.
– Абас ҩажәа литр ҳамоуп, – лҳәеит Ҳауида, иахиҳәаауазеишь
ҳәа дихәаԥшуа.
– Ҳаи, мышрак бақәшәааит, аспиртҵәҟьа быршит, уф, сгәаҵәа
акит! – Ҳасан даацәгәыркҵын, жьҵаа ҽыҭк иҿы инҭаиршәит.
– Аҩы цәыршәымгаӡаргьы иара амацара ишәызхоит, –
даацәажәеит ԥыҭрак иԥсы анааивига ашьҭахь.
– Аҩгьы хынҩажәа ԥҳал ҳазгылоуп. Уигьы унаҿыхәеи. Амала, акрыф, акрыф, – Ҳауида астол ду иқәгылаз аграфинқәеи
аҵәцеи лыманы деиҭааихагылеит.
– Адгәыр амҩахь ак сеиҳәақәеит. Ауа-аҭынха, ишәҳәарц
шәгәы иабанӡаҭоу? – дҵааит Ҳасан Ҳауида лаҵәца аалымхны,
иаԥхьа инықәыргыло.
– Убри азгьы цқьа ҳнеицәажәар сҭахуп, Ҳасан, – Ҳауида
лҟәардә даахан иаԥхьа днатәеит. – Сара абарҭ хәыҷык
ишынеиқәыԥшуаз атәы хәылҟьа-ҿылҟьаны исаҳақәахьан, аха
ари агаӡажә ас ҳгәы ҳҽанӡамкәа акы ҳалаижьуеит ҳәа сыҟамызт.
Саргьы иацуха ауп иансаҳа, иуҳәои, дара рус дара
еиқәдырҽаҽеит, уажәшьҭа аӷба амызгәыҭ зкыз сиҩызахеит, –
ԥыҭк лҽаанкыланы лыцлымҳәа лнапы аҵыргәа дынкахәыцит
Ҳауида, – ишубо уажәы ас иаалырҟьаны, инеиҵыхны чара дук
ҳазуам: акы, иара маӡоуп, имаӡангьы, сукәымхшози, ас амцажәла
ааимаадо ҳаидтәаламындаз. Ауацәа ираҳҳәоит ҳәа аҟьҟьаҳәа
аҽцәа узҽыжәҵом, ишуҭаху ушьапы неиҵыхны,
агәыла-азла
уцырхырааны ачара уҽузазыҟаҵом – зегь рыла ҳҿаҳәахеит.
Ус анакәха, иманшәаланы дрыздәылгозар, иаажәгаз ацә-ҟата
ахәда аахаҳҵәап, аҭаца даазгои, усҟанҵәҟьа рлымҳа инҭшьны
иааго ҳгәылацәеи ааидтәаланы аҵәыцақәак ркып. Уара уда
макьана ҳҿы иҭыхны аӡәгьы иаҳамҳәацт. Сашьцәаҵәҟьа, дара
ԥсааит, ахәынган акы рдыруазар, урҭгьы иара ауханӡа ирасҳәап
ҳәа сгәы иҭам... Иманшәалахар, нас абарҭ зегьы шәымчала
инеиҵыхны чарак аауп, сымгәаҟхьеи Ҳасан, уаҳа иззызуада!..
– Анцәа бахьигӡааит, Ҳауида, агәаҟреи алаӷырӡи енагь аӡәы
иимҭаӡеит, ауаҩы шаҟа дҵәуахьоу аиҳа дыччарц, дгәырӷьарц
ихәҭоуп, – иаҵәца ааидхало ацәажәара дналагеит Ҳасан, –
баԥхьаҟа ибԥыбкылаз уаҩ деигәырӷьартә иҟоуп: Адгәыр бара
бакәым, иара саргьы сиқәгәыӷноуп сшыхандеиуа, Мирод иҭыԥ
аҿы дсыргылахьеит, ибдыруеит. Хьыбла лакәзар, абырфын
даҩызоуп, аҭаацәа бзиа драаӡеит, дыхԥарам, убла дҭәыцны
дхыршәлазар дхухуа дыҟам. Нас ачара ду заамурызеи, сара исымоу ахәыҷгьы дара рзоуп изсымоу. Амала, ишыбҳәаз, ишыбӡбыз
хшыҩуп – ачара ду – уашьҭан, уажәы – абас иааркьаҿны.
Ҳасани Ҳауидеи абас иахьынӡеицәажәоз, Адгәыр иуадаҿы
ауаџьаҟ амца агәгәаҳәа иҭеиҵан, игәашԥы амҵакны
дныҽҳәатәеит. Уи ҩымш раахыс деиҭеизшәа акәын ихы
шиԥхьаӡоз. Хьыбла лдәылгара, иааинырсланы чара хпыҿк
аҟаҵара, нас ачара ду, лара адырҩегьх аҵарахьы лышьҭра уҳәа
иаалырҟьаны ихәда илықәыӷәӷәаз аидарақәа дырԥсаҟьеит.
Уажәраанӡа минуҭк иадамхаргьы ихала дынзмыжьуаз абзиабарагьы уажәы аамҭала – сиԥырхагахарым аҳәозшәа маҷк зымҩа
инаԥхьаҵны акәын ишыҟаз.
Макьаназ, ҭацаагара ҳәа аӡәгьы иеимҳәацызт, аха илеишьҭшаз
ауаа рсиа ҟаҵаны иџьыба иҭан. Уи ааҭиган аԥхьара дналагеит. Асиа абжак илаԥш аахигаанӡа хәыцрак даамҵанарсын,
дынҭаҳәахаа дама ицеит: «асааҭ жәаҩа ианынархыслак,
– ихааӡа игәыҟаҵагаха иаҳауан Хьыбла лыбжьы, – акәасқьа
ашьҭахьтәи
ашәала сдәылҵуеит, абаҳча алаӡара иҿоу агәашә
аҿы усзыԥшыз... Амашьына аҭахӡам, тәымџьарагьы ҳцаӡом!..»
Акәасқьа ашьҭахьтәи ашәала ддәылҵуеит, – иаразнак гәаныла
иааимидеит Адгәыр Хьыблараа рашҭа, – Кәынҵали сареи иахьылҳәаз агәашә аҿы ҳаалзыԥшып, – Кәынҵал Палба
асиа дахьаныз инапхыц наларҟацаны адырга неиҭеит Адгәыр,
– егьырҭ аҭаҭын казармақәа рышьҭахь аҭаҳараҿы иҳартәап...
Аа абар аҵх лашьца далҷҷаауа, абаҳча дыҵҟьа-ҵҟьа дахьааиуа Хьыбла! Адгәыр алым еиԥш уахь днаҭрысит. Лара
ҟармаҵыс ихәда даақәҵәиаашан дылкит, дышьҭиԥааит, адгьыл
дықәмыркьысӡакәа дигәыдкыла аандақәа дырхууаа
еибарганы
дима днеиуеит...»
– Тата, Тата! – адәахьы игаз Ҳасан ибжьы Адгәыр ихәыцрақәа
даарылнахит. Ашә ааимԥааны данындәылҵ, Ҳасан дцарц ашҭа
агәҭа ааиҩишахьан. Ипалта ижәҩахыр иааҭарԥаны, иаргьы
днаишьҭалеит.
Ахәаша ауха, асааҭ ҩба рахь инықәлахьан, Сааид имашьына
нҭаҳа-ааҭаҳауа Абжьаҟәа ақыҭа ианналалоз. Џьара ҷытбжьыкгьы
умаҳауа ақыҭа еиқәышьшьы ацәа иалан. Ахьчԥаԥырқәа
реиԥш
еибархәмаруа, иуапажә-уапажәуа илеи-уаз асы цырқәа амашьына абла иҭаҵәаҵәаны, есааира аныҟәашәа дырмаҷуан.
Сааид иԥышәқәа дрыцҳауа, ибла амца хыланы, асаркьа ихы
адгәала ԥхьаҟа дыԥшуа имашьына неигон. Хьыбла лцәа-лжьы
аҽазымдыруа идысӡа, алаӷырӡ иарӡыфахьаз лылацәақәа ҭчаа,
иарӷьарахь ала диватәан.
Урҭ ажәа аимакра иаҟәыҵижьҭеи акрааҵуан. «Сыԥсы ҭаны
уи аԥхҭи бареи шәеибасырбом, мап анакәха, ҳахҩыкгьы ҳамҩа
акоуп!..» иҳәеит Сааид аҵыхәтәаны. Хьыбла убасҟан лгәы
иааҭашәаз идырызшәа имашьына ааникылан, дааиасны лара
дызлаҭатәаз ала ашә аҿеҩҳәа ацаԥха наиркит.
«Сыбзиабара сақәиҭумтәит, аха сахьыҟазаалак сыԥсы сара
сақәиҭуп!» – иҵааршәхахьаз лгәы дҭахәыцуан лара.
Амашьына шнеиуаз амҩа лымҩахыҵ, зхыбқәа ҟәаш-ҟәашӡа,
зыблақәа ҭиқәаҵәаа аҭаҳара иҭагылаз аҩнқәа иаарыдгылеит.
Сааид ицаԥха аарҵәины имашьына ақыџьқыџьра
иааҟәихын,
дыҩҭыҵит. Азныказы еиқәылашьца иааҟалан, егьааҭынчрахеит.
– «Еҳ, скәыба аша иаркны икәлаауа иларышьҭуашәа иҟандаз!»
– деилаҳаҵәҟьаны дназхәыцын, лылацәақәа неиқәылԥсеит
Хьыбла.
– Капитон, о, Капитон! – аҭынчра ааиланагеит Сааид ибжьы.
Аху-хуҳәа ишуа амаҵурҭа абарҵа иааҵибаҳәан рҿаархеит
алақәа.
– Капитон, о Капитон, Капитон сымҳәеи! – аҿыҭра
даҟәыҵуамызт Сааид.
– Ҳее, уарбан уа ҿызҭуа! – хаҵа бжьык еилырххаа акәасқьа
абарҵахьтә игеит ԥыҭрак ашьҭахь.
Хьыбла илдырт, ҵыԥх аԥхынраз ирҭаз, Сааид Абжьаҟәатәи
иҩыза ишҟа дшааигаз.
Ишьҭаз изымхозшәа ауха илеихатәаны ас ду ауит. Ианааи
иахо-иагәо ашҭа иҭаргалаз Сааид «Ипобеда», иҵаԥырҽыз
атанкажә аиԥш сыла иҭалаҳаны, иҵкьыҿӡа ашҭа иқәгылан.
Ауха уаҳа лацәааихьшьык ҟазымҵаз Хьыбла, лҿы аҭӡамц ахь
ирханы дышьҭан, Капитон иаҳәшьеиҵбы Мзиа дшьапҵыркьакьо
ауада данааҩналоз. Уи Хьыбла дшыцәамыз анылдыр, лаԥхьа
днықәтәан лҽаалхалыжьын дгәыдылкылеит, дхыдылкылеит.
Хьыблагьы иҭчаа иҟаз лыблақәа лырччазшәа ҟалҵеит, аха аҩхаа
иҭажьу асыршәы амра нақәыҷҷеит ҳәа иауӡҭыхуа.
– Шаҟа ихааузеи бнапы! – лҳәеит Хьыбла Мзиа лнапы лылахь ианнақәылк.
– Ҟоҳ, бхы шԥашу, ибыхьуазар ҟалап! – дааҭрысит Мзиа.
– Ма, мап, исыхьӡом, – лыбжьы ныҵакшәа мап лкит Хьыбла.
– Ҟаи, шаҟа ишу ала хымԥада ибыхьуеит, уажәыҵәҟьа, –
дҩаҵҟьеит Мзиа.
Маҷк акәым, Хьыбла лылаӷырӡ рацәаны иахьцаз акәхап
изыхҟьаз, ларгәҵысҭақәа наҟ-ааҟ аӡаӡ аларыкшозшәа акәын
лхы ҭҟәацны ишлыхьуаз. Усҟанҵәҟьа адунеи аҿы аԥсра еиҳа
дзызԥшыз даҽакы ыҟамызт. Илҭахын лгәы ҩарханы дызҵаиаз
атәым хаҳәтә ҩны неилабганы, дама адгьыл инахәлабга ицар,
илҭахын дахьца-дахьаа уаҩы изымдыруа, рқыҭа дышналшәаз
аиԥш, лыӡбахәгьы уаҳа ирымҳәо инышьҭацәа ицар... Аха
иабаҟоу, ауаҩ игәы иаҭаху зегьы шзыҟамло еиԥш, ианаҭахугьы
дыԥсуам...
«Ус шҳахьуаз сцәа иалашәахьан, – ахәыцра даашьҭнахит
адырҩегьых, – урыцҳасшьоит ҷкәын мыжда! – арҭ аҩымшк
рыла иҭашәашәа, иҵиаҵәааӡа иҟалахьаз ллакыҵақәа ихыхәхәо
лаӷырӡыла иааҭәит. – Иҳабыргызеи ашкол ҳахьынӡаҭаз
– ҳазхара ҳаицәажәон, ҳазхара ҳаибабон, ҽнак ҳаибамбаргьы
ҳзычҳауамызт, ҳгәыкуан... Уажәы?! Наӡаӡа ҳаицәирӡырц даҿуп
Сааид. «Бара ибзеиӷьу сашьҭоуп, бара бразҟы азоуп иҟасҵо
зыҟасҵо», – иҳәеит уи... Изахьӡузеи мшәан аразҟы? Ԥшроума,
сахьоума, малума, ԥароума?! Исыздыруам... Схы еилагеит...
Адгәыр бзиа дызбоит, уаҳа акагьы...»
– Аа абар иахьаазгаз: аскофен, аспирин, руа ибҭаху, – ашә
ааимԥааны аԥшатлакә еиԥш, дааҩнаԥалт Мзиа, лызнапык ала
ҵәыцак азна аӡы лкын, егьи лнапала – ахәшәқәа зҭаз кәалаԥк.
Хьыбла лхәыцрақәа даарылҵы, лҭаҷкәым ала лылаӷырӡқәа
аалрыцқьеит. Мзиагьы уи дышҵәуоз анылба иаалцәымыӷхан,
длыхәамԥшӡакәа аҟәардә даахан лаԥхьа инаргыланы ил-кыз
нықәылҵеит.
– Бызлазбо ала иаха бызмыцәаӡеит. Ари арцәагахәшә ауп –
ижә, ԥыҭрак быцәар бзеиӷьуп, – ацәажәара даҿын Мзиа, Хьыбла ахыхьхәшә иашьҭалҵаз аӡы ҿамҩақәа злыбаауаз лыхәда
ҵҟәашәаа дахәаԥшуа.
– Мап, уажәшьҭа сгылоит, – лҳәеит Хьыблагьы иахьада илымбацыз аӡӷаб гәыраз лнапы аалшьышьын.
«Иҟалеи, рыцҳарас бзықәшәазеи? – Мзиа уажәа-уажәа абри
азҵаара лԥышә иаақәыхх-аақәыххуан, аха илзыгәаӷьуамызт.
– Лыгәҭыха салҳәартәы цқьа ҳаибаздыруам. Иҟалап уаҩ иимҳәаша
рыцҳара дук дақәшәаны дыҟазаргьы... Аха лашьа излеиҳәоз ала
уаҩ бжьыск димҟәыҵкәкәааны дааигеит... Нас ус аразҟыдара
дацәынирхазар дзырҵәуазеи, мшәан?.. Аха мап, абзиабара
акәзар дызцәиҵәахуа лашьа, сара Гиго бзиа дшызбо аиԥш бзиа
дылбозар уи?!»
– Мзиа, бхаан аӡә бзиа дыббахьоу? – алаӷырӡ адырҩагьых
иаазывҵыжжыз лылацәақәа ҩеиқәылхын, дҵааит Хьыбла.
– Мап... Аха, нас изхыбҳәааи? – азныказ илҳәара лҿамшәо
дыҳәцымцуа даақәхеит Мзиа, дҟаԥшьӡагьы дҩеибакит.
– Сара аӡә бзиа дызбоит! – ҭынч-ҭынч даацәажәеит Хьыбла, лаԥхьа иқәтәаз аӡӷаб лакәӡамызшәа изалҳәоз лыблақәа
ҵаакәкәала наҟ зымҩа дыԥшуан.
– Нас иҟалеи?
– Иҟалахи, схы са сақәиҭым, аҩны архиаразы иаархәаз
ҩнымаҭәак саҩызоуп – иахьырҭаху сдыргылоит, иахьырҭаху
сырҭиуеит, – аҽырҳәа адырҩагь инеималҭәахт Хьыбла.
– Бымҵәуан, сбыҳәоит, бымҵәуан! – Мзиа длывагьежьуа
Хьыбла лылаӷырӡқәа лырбон.
Аӡӷабцәа ауада иҩнатәаны ишеицәажәоз амш шьыбжьон
ааит. Хьыбла илхылгахьаз зегьы акакала Мзиа илзеиҭалҳәеит.
Мзиагьы лгәаҵа иҭаршә иҵәахны илымаз лыбзиабара атәы
Хьыбла илалҳәеит.
– Мзиа, сыԥҳа, акы шәнацҳа, нан! – Мзиа лан Кьеҭеуана
уажәы-уажәы ашә амыртӡакәа даадгыланы ҿылҭуан.
– Уажәыҵәҟьа сан, ҳлеиуеит, ҳлеи, – дыргьежьны ддәықәылҵон
Мзиа лан.
Хьыблагьы дгыланы лҽеилалҳәеит.
– Бымшәан, Сааид иҳәашьҭыбжьқәа зласаҳауала уаха аҩныҟа
дгьежьуеит, – Хьыбла лыхцәы қамыз ду акны иԥо лыбжьы
ларҟәны ацәажәара даҿын Мзиа, – Капитонгьы уаҵәы ашьыжь
дгыланы Гәылрыԥшьынӡа дымцар ҟалаӡом – араинагӡком
иԥхьоит. Нас сара иҟасҵо ббап: аҩны ашьҭахь
ала ԥшьшьаала
былдәылганы, ара ашкол исыцалгаз сҩызак си-ҳәынҵәеи акы
иннамкылаӡо амашьына имоуп, блақәыртәаны иахьыбҭаху баагоит, бымшәан, амала акагьы бгәы иалаӡамшәа быҽдырба, знык
дара ахьцаша ицап... – длабжьон лара.
Хьыблагьы, лгәырҩақәа даарымпыҵажьны, ихьагәгәа илԥырҵхьаз
лгәыӷрақәа еихьышәшәа-еиԥышәшәа акакала илзааиуан,
амч ҿыц лыларҵон. Ицәышхаз лхы-лҿи агәырҩа иаршанхаз
лыбла гәыҭбаақәеи, акны иԥаны лых иакәлыршаз лыхцәы
шәпеи дахьынеибыҭаз ауахәама аҭӡамц иаласоу Мадонна лсахьа акәын илымаз.
Адәахьы цәажәабжьқәак геит. Мзиа аԥенџьыр днадгыланы аԥарда ааҩҵылраан днаԥшит. Капитони Сааиди амаҵурҭа
иаадәылҵны акәасқьа рхы ақәкны иааиуан.
– Арахь иаауеит, ажәакгьы рымабымкын, ибыхьыз бхы
аныбраалазшәа бҽыҟаҵа. Урҭ ҳара иаҳзыбжьом, аха иаажьар
ҳалшоит, – Мзиа Хьыбла дналыдххылан лыжәҩахырқәа наҟ-ааҟ
иаанкыланы лыбла дынхыԥшылеит.
Хьыбла адырҩегьых лгәы аԥырқьҳәа амца нҭалан, лхы-лҿгьы
ныхшәааит, лшьамхқәа аҵысра иалагеит. Лашьа дниҿаԥшыр
аиҳа адгьыл ааимҟьаны днахәлапҟа дцар иаҳа иеиӷьалшьон.
Сааид ашә ааимиԥаан, иџьымшь-хәқәа ҭарссы, акыраамҭа
иблақәа рыцәгьаны иаҳәшьа длыхәаԥшуа дгылан.
– Еиҭабасҳәахуеит, ибхабмыршҭын, уи Базалажә иԥа ччиа
иашҭа бҭасҵом сыԥсы ҭанаҵы, – дналагеит Сааид ҩбаҟа шьаҿа
иаԥхьаҟа иааҟеиҵан.
Капитонгьы иԥышә ибз иаақәшьуа дааҩналеит.
– Аҩбатәи сыҩны аҟноуп бахьаазгаз. Абри сарӷьажәҩа сашьа
иоуп. – Сааид инапы наирххан Капитон дааидиҳәҳәалт. Капитонгьы зынӡа игәы ԥшқахан, Сааид иӡамҩа аҵәах аахиргеит. –
Схы аиҳа игәра згоит, ҳаҩны аиҳа абри аҩнаҭа бахьчоит.
– Абри сыҩныжә шәара ишәтәуп, схаҭагьы шәхы сакәыхшоуп,
шәыхьымӡӷ сыхьмыӡӷуп, шәшьа сшьоуп! – Капитон Хьыбла
даалыдгылеит. Иҵәыҵәӡа иҿыҵҟьаны иааиуаз аӷьфҩы лԥынҵа
инҭасын, лхы ааиланаргьежьит.
– Аҩныҟагьы изықәшәаз рзымдыруа еилазар акәхап. Сцоит.
Иаарҭынчқәаны саауеит. Сашьеи саҳәшьеи рнапы бануп, сан
дыбхылаԥшуеит... – Сааид адәылҵра иҽаныназик даабӷаӷан,
аха иҽааникылеит.
– Умшәан Сааид, сара схы иадскыло Хьыблагьы илыдыскылоит.
Дабалҭаху зеиқәа жәаџьара иқәыршәу аччиа, аҷкәынцәа
ссирқәа ааҳакәыршаны ишыҟоу, – Сааид ибӷа лызнапык
накәыршаны, диҿагәыбзыӷуа длыманы дындәылҵит
Мзиа.
Ахәылԥаз аҵаа-ԥша ҵысхьан. Амра ашәахәа хьшәашәақәа
зынҷҷалоз асы-шәырҭаҭа убла хнакуан. Сааиди Капитони
иааидаҳало, рыжәҩақәа еибаркны, Абжьаҟәа ақыҭа уахьналшәо
акьырблырҭаҿы ианнеи иаагылеит:
– Уаҳа иуасҳәои, Капитон, сыԥсы унапы иануп, – есааира
икәахьчхоз ибз аарла иааирҳәаҭмаҭит Сааид.
– Сыгәра умгаӡои?! – ҩынтәҟа деицәкьысын, ихы дакапануа
даагылеит Капитон.
– Ҟаҳ, усҟан ахыкәлаа абра иҭашәааит! – игәы инапы надикылеит Сааид.
– Ус акәзар угәы рҭынчны уца, уаҳәшьа мгәаҭа дыҟоуп.
Аиҩызцәа аагәыдибаҳәҳәалан, аҵәах-сахҳәа еибагәӡны
иааиԥырҵит.
Асабша шьыжьымҭан Ҳасан аԥошьҭа аҟны данааи ашәқәа
ыҵарбаҟа зегьынџьара иаркын. Иџьыбаҭаҵа исааҭ ааҭиган,
еиҩхырԥаны днахәаԥшит – аԥошьҭа аиҳабы Ҷыма лааира
хәбаҟа минуҭ иахыԥахьан.
«Днызкылазеи амӡышәа. Ҟаи, шаҟа сыццакуазеи, асааҭ
жәаҩа рҟынӡа иҟасҵалак сцаны саароуп. Арахь омашәа
ҳаилахоуп. Дзаҵәыми рыцҳа!!!» – абас дхәыцуа абарҵаҿ алеиҩеира дшаҿыз, Ҷымагьы аҵаардәына аиԥш дхәаԥхәаԥуа ашҭа
дааҭалеит.
– Ахылаԥшыҩ дауагхахуа, акы дыннакылар ҟалоит акәымзар,
– ибжьы лахҿыхӡа иналықәиргеит Ҳасан.
Ҷыма ақәҿылымҭит.
– Шьыжьбзиа, дад, – адырҩагьых ҿааиҭит Ҳасан, аӡӷаб абарҵа
данааҵала.
– Изакәызеи шьыжьы шаанӡа уҵзырҟьаз Ҳасан, гәырӷьара
дук умамкәа уҟам иахьа? – даацәажәеит Ҷыма, лцаԥхақәа
ырхәархәаруа ашә дахьадгылаз.
Ҳасан иааицәымыӷхеит Ҷыма лцәажәашьа.
– Бара бзыргәамҵзи, дад, уиаҟара? – Ҳасан ишәыра аԥошьҭа
уахьынҩнало игылаз астол инықәҵо дҵааит.
– Сара сшымгәамҵрыз, шәара ахәықәаа уаҳа гәамҵра
шәзыҟамлааит.
– Сеидру, ахәықәаа иҳамбац иарбан гәамҵроу иаабараны
иҟоу?!
– Аҭацаагара, ачара, амшцәгьаха, урҭгьы гәамҵрами, –
лымҳәыр, ахәҵәы ҩызӡа апҟеҩҳәа имҩанҵо, ахәеиқәаҵәа
аазықәшәшәоз лԥышә ҵаӷа хыԥсаақәа ачча аарықәххуа
дцәажәон Ҷыма.
Ҳасан дҩеилԥсаа дцеит.
– Иарбан чароу, макьаназ ауараҳәа аӡәгьы дысзымнеицт, – Ҳасан ихы аԥшнымҵаӡакәа, Ҷыма амҳәыр заалырхоз
аконвертқәа еидкыланы рҿаҳәара далагеит.
– Ауаразы иуарымҳәазаргьы, агәыларазы иуарымҳәеи.
– Ибҳәо сзеилкаауам, дад.
– Иузеилкаарым, аа. Машьынала акәу, ҽыла акәу уаха шәҭаца
дызлаажәго?
– Дызҭацада, дызԥҳәысда?! – омашәа ибазшәа ҟаҵаны даагылеит Ҳасан, аус шаргамахаз дацәымҩашьо ишеиликаазгьы.
– Базалажә иԥа уаха ачара имоуп, Ахьи Даҭа бзиахә иԥҳа
дигоит... Ус инажәреигааит. Радеда Мафа! Дшигаз сгәы иахәеит!
– лхы-лҿы рыцәгьаны дмақаруан Ҷыма.
– Абыржәы бҳәарадагьы исмаҳацт. Иаргамахт акәу, нас?
– Аргамахара аҿгьы иҟам, аӡӷаб дзықәнагоз диразҟхахьеит...
– Бзиа илбоз ауаҩы дигымхааит, дад! Аа, сыццакуеит
сдәықәҵеи, – Ҳасан ақалақь ашҟа иигараны иҟаз зегьы ишәыра
илҭеиҵан, дындәылҟьеит.
Ҳасан аҩны дынкыдххылан ишәыра ааныжьны, ихәда икәаҽы
Адгәырра рашҭа дааҭалеит. Адгәыр ашацкара даҵагыланы
иҩызак ишҟа дцан дыҟаӡамызт. Ҳауида лведра азна
ахш ашәах
хаччыла абоура илыманы дшаадәылҵҵәҟьаз Ҳасан лылаԥш
наиқәшәеит. Иааишьа анылба лгәы нҭԥсаан, лведра шылкыз ус
дшанханы даанхеит.
– Аусқәа хәарҭам, Ҳауида, – иҳәеит уи деиқәыԥсы даалыдгылан.
– Саланҵәахма, нас иабасықәшәеи, иумҳәо абааԥсы?! –
дааӷьаҵәыӷьаҵәит Ҳауида.
– Аҩныҟа ҳлашьҭы! Макьана иҟалаҵәҟьаз закәу цқьа саргьы
исыздыруам, – наҭеикын Ҳасан, амаҵурҭахь иҿынеихеит.
– Ҷыма ҳәа абна аԥошьҭаҟны иқәыршәу ачхәаԥ лоуп исазҳәаз
– дналагеит Ҳасан, еихәылшаауа ауаџьаҟ иҭаз амца
ашҟагьы
дымнеикәа астол аҵыхәаншәа игылаз аҟәардә иҽаақәкуа.
– Ацәгьа зҳәаз дыздырхуада, иаргамахт. Уаха ддәылҵраны
дшыҟаз зегьы аҷҷаҳәа иаасалҳәеит.
– Нас, исыԥсыхәоузеи Ҳасан? Ари еиԥш иҟоу аус анаргамаха,
сара аҭынхада рыцҳа акыр сылшараны сыҟоума! – ауеимадаҳәа
инеималҭәеит Ҳауида азхаз дахьықәгылаз.
Ҳасан ақәҿимҭит: «Иахьаргамахаз ҳхы иаақәаҳкрын, аха
даҽаӡәы дирҭеит ҳәа иацылҵаз ауп сызшьуа», – дхәыцуан уи.
– Ҳасан, ишԥаҟасҵо, Ҳасан, сыҷкәын заҵәы даасымхны дагоит! – дқьызқьызуа Ҳасан дзыдтәалаз астол даадгылан лхы
нықәлыжьит Ҳауида.
– Ыы, – ихәыцра аарла далҵит Ҳасан, – бысҭыҳәи, Ҳауида
ишыддуа аиԥш ақәа ауам рҳәоит...
– Ақәа акәым Ҳасан, сааиижьҭеи сара сзы хаҳәымзар акагьы млеицызт, – алаӷырӡ лҿыкәкәа лхы ҩышьҭылхит Ҳауида,
–
уажәшьҭа аҭакәажә лхаԥыц еиԥш аӡә заҵәык сихәаԥшуан, уи
иҟынгьы иамуит!..
– Адгәыр дабацеи? – дҵааит Ҳасан ԥыҭрак ашьҭахь.
– Сҩызак иҿынӡа сцоит иҳәан, ашацкыраз ддәылҵит. Иаҳаны
уамак иҽалеижьхыргьы! Диида, дида, сыԥхыӡқәагьы омашәа
иҟоуп! – ашырҳәа ашә ахь лҿыналхеит Ҳауида.
– Баанҿас, Ҳауида, уи сара сишьҭалоит, – иҳәан Ҳасан, Ҳауида
ашә аҿы даанкыланы иара дындәылҵит.
Адгәыр иаха шаанӡа лацәааихьшьы ҟамҵаӡакәа иахьихигаз акәхап – ихы аҭыџь аиԥш ихьанҭаӡа, дзеиуоу изымдырӡо,
деилашьшьы, зыгәра игоз иҩызцәа рлымҳа инҭшьны, амарда
иаҿгаз аграпара даныланы дааиуан.
Ишьҭахь ала Ерцахә хьшәашәа иҩавҵыззаз амра ашәахәақәа
ихааӡа изқәа инкыдԥхалан, игәыҟаҵагаха ицәа-ижьы зегьы ааимырдеит. Ихы ҩышьҭыхны Ҩԥсҭа аԥшаҳәа акаршәра
шкәакәа
лаԥшыла иааимидеит. Ицәҳәны еиқәаҵәа-еиқәаҵәаӡа игылаз
абаҳчақәеи аџьаԥраз змоу ахеиԥш икылӷьашҭаа-мылӷьашҭаа
иааԥшуаз аҩнқәа рхыби иаарықәԥсахьан
ихибаҳәа инеиуаз
амра ашәахәақәа.
Дааҭгылеит. Алҩа еиҵыхәхәа изхылҵны иҩеиуаз аҩнқәа
рыгәҭаны илаԥш нақәшәеит Хьыблараа рбааш. Аха аҩны
еиқәыхьшәашәа игылан, лҩаҵәкгьы ахылҵуамызт.
Уи ладатәирахьала иавагылаз амаҵурҭа егьырҭ алҩаҵәқәа
зегь реиҳа ипаны, апарпанта аиԥш еихаҵәи-еихаҵәиуа
иахылҵны инеиуан алҩа.
«Хьыбла луаџьаҟ амца зҭарымҵеишь? – дназхәыцит Адгәыр,
– иаха амаҵурҭаҿ дышьҭалама, мамзар аҩны дыҟаму...
Уаха сара сыҩны дҟалоит, суадаҿы, суаџьаҟ аҿаԥхьа...» –
Игәы нҭгәырӷьаан, изқәа иадԥхалоз амра ашәахәақәа реиҳа
даадырԥхеит урҭ агәалашәарақәа.
Дласкәантраӡа дааҟалан, дцарц ишьапы неихигоны, абылра
иалахаз амаҭ аиԥш иҿыжуа лак аҵарбжьы иааигәаны иаҳаит.
Аҵықь-аҵықь ҳәагьы ҩынтә ахысыбжь ган, аҿыв-сывҳәа
иҩивҟьан ашьацмақәа иханшәа асы ҩышьҭдырббит.
– Ҳаи, сишьуама! – днеиҭаԥаны, иаԥхьа ашьацмақәа ахьнеиз адырԥарахь даныҩаԥш, агәыҵ шкәакәаӡа жьак атрымҳәа
ишьацәҟьо еиҵыхәхәа асы иларшәын.
– О, удырҩатә еиӷьхааит! – ибжьы наирган Адгәыр, ҩынтә
рыда дмыԥаӡакәа ажьа днахаххын, иҩышьҭиԥааит.
Лаҟаԥшьыкгьы алымҳақәа хьышьшьы, афақь аҿыҵҟьо иааидԥалан,
имнахрацы иҩеигәыдззалеит.
– Уаагыл, уаагыл, уи уажәшьҭа ҳара иаҳтәуп! – есааира
иҳареикуан Адгәыр.
Дҳашҳашуа аҩадара дыҩхәыншәан, даарыдгылт Асҭамыргьы.
– Ҟоҳ, Асҭамыр уоума ашьыжь изиҭаз, удырҩатә еиӷьхааит! –
инаидиныҳәалеит Адгәыр.
– Иҭабуп, уабаҟаз ас шьыжь шаанӡа аӡаӡа уҿаҳәҳәы? – ижьа
ицәигар ҳәа дшәозшәа инапы ҩаргӡаны иааимхуа, дҵааит
Асҭамыр.
– Ашьыжь ас ушхиоз здырын, аҭамҳа уцҟасҵарц сааит, –
наҭеикит Адгәыргьы деиҵамхаӡкәа.
– Сара сахьцалак сыхиоит, аха абри уара уахьымхио сгәы
иалоуп.
Адгәыр днеилууа дцеит.
– Аиқәа зшьам, аиқәа кылҵәа дихыччоит ҳәа баша ирҳәозаарым
– сара сцаны сызҭамлазаргьы акы саҿын, санаагьы
акы сҽазыскит, аха абри уара узызку ҳәа макьана акагьы збом,
– дааигәаны днеиҿагылт Адгәыр.
Асҭамыр ишәақь иаԥхьаҟа даахеит.
– Сара сҿакәым аҽырхаҵара ахьаҭаху, уԥши лбааҟа, – Ҩԥсҭа
аԥшаҳәахьы инапы наирххеит Асҭамыр, – Ахьи Даҭа иԥацәа
рҿоуп афырхаҵара ахьаҭаху.
– Иаҳзеилоузеи Даҭа иԥацәеи сареи?
– Иааурызеи, акагьы шышәзеилам уаҳҳәан, аха ихоуҵом! –
ибжьы ларҟәшәа, ижәҩахырқәа ааидирӷәӷәалан, уажәы-уашьҭан
сыхәдаџьал ианбақәшәошь ҳәа дыԥшны, дидҵны иҿынеихеит
Асҭамыр.
– Убз уҿы иҭакны уҟаз Асҭамыр, иаҳа еиӷьушәа збоит! – ибжьы лаиқәиргеит Адгәыр.
– Сыбз шьшьааит иаҳәо ииашамзар! Уажәраанӡа иуаҳҳәоз
хоуҵар иахьа узықәшәазгьы уақәшәаӡомызт, – Асҭамыр аграпара аҿынӡа данлеи, дааҳәын ахҿеиԥш ицаҳәцаҳәо рҿыҩаирхеит
абарҭ ажәақәа.
Адгәыр апҟеҩҳәа илакыҵ аӡәы дҩыҵасызшәа иааиқәлашьцан,
ацԥхьгьы ҩыҵыддит.
– ...Саид ахәажәҵәы уиркит, Хьыбла ҭацара уа уажәы џьара
дыкҿагылоуп, ачара уҽазыҟаҵала, ачара, аҭаца дузаамгеит, аха
амаҳә даауԥхьар улшоит... – Ахы зықәшәаз абжьас аԥылара
зҽазыҟазҵо иеиԥш ипатронақәа аттаҳәа иԥсахуа, агәкылҵәага
ажәақәа ҩаишьҭуан Асҭамыр.
Аҽнышьыбжьон ишылашьцарыз еимаҳаны илашьцеит,
адгьыл ҟәараҟәанҽеит, игьежьит. Аԥхыӡ бааԥсы далоушәа
акәын Адгәыр Асҭамыр иҿышәшәоз ажәақәа аарла ишизнеиуаз.
Асҭамыр бџьарла иишьыз ижьа иазқәынҵа има аҩныҟа дцеит, аха бызла иишьыз аҷкәын дагьԥсымкәа-дагьбзамкәа асы
даалахеит.
Акыраамҭа анаҟә еиқәара «зҭатәаз« арха дҭаԥшуа дгылан
Адгәыр. Минуҭқәак раԥхьаҟа зымҵәыжәҩа еиҵҳәа иԥыруа
ақыҭа инахалар зҭахны, згәы зыҵԥраауа ахәы иқәгылаз аҷкәын,
уажәы ашьаӡа згәыҵаш, зымҵәыжәҩақәа еикәаԥса, аԥсра
иазԥшны асы иларшәу аҳәыҳә даҩызан.
Ҳасани Адгәыри еивнагеит. Адгәыр ихәда икәаҽ уажәы-уажәы
аграпара дацәхҟьаны, асы ԥжәаны днылало, аҩны данааи, ашә
ихаркны иуада дааҩнатәеит.
Ҳасан дахьынгәарлаз иара ада ҳәатә рымамкәа еимкәкәаауа
иалацәажәон:
«Уахьыҩамӡо укыдыззалар усоуп ишыҟало!»
«Шәшаҟәыҵра, аҳәаҟьаҳәа рхагәҭа иқәсааит, уи иаҵкыс еиӷьу
дирымҭарызар!», – иамаркуан егьырҭ.
«Ас бзиа еибабоз реиҟәкәкәаара гәнаҳауп, рыгәнаҳа рзымгааит!» – аус иаԥырхагахаз ирықәшәиуан даҽа џьоукых.
Ажәакала, аӡын жәҩанха агәҿыӷь иаганы иҟаз мзахәаа иахьа излацәажәашаз рыман. Рлымҳақәа кьацәхеит ақәын-шаха
еиԥш шәынтә ажәа еикәазырҵәиуаз аҳәса: «Дида хаас, урҭ
уанӡагьы еиман рҳәеит, нас рыԥсы дҵәахны илылырхуазеи».
«Аиеи мшәан, арагьы иазмырхакәа, Урыстәыла, Қырҭтәыла
дима дгәарамзи!», – иацдырӷызуан егьырҭ.
«Амал змаз уаҩ дук длышьҭазаарын, даабжькәыцәаа дигеит»,
– ирдырӡозшәа иалацәажәон даҽа џьоукых.
Ҳасан дынкыдгыла-аакыдгыло, ацәажәара ахы ԥзыртлашаз
ажәақәа ныбжьаршәуа, еиликааит: абри аус аԥшьаша
аҽны
ишаргамахаз, усҟан Сааиди Хьыблеи рыда аҩны уаҩ дшыҟамыз,
абри ихы иархәаны иаҳәшьа дыбжьыганы дшиҵәахыз, дахьигаз
уаҩы ишизымдыруа, иара иаха дышгәарлаз,
иҭаацәеи иареи
ацҭәа ду шрымоу уҳәа убас иҵегьгьы.
Аус шаргамахаз, ишцҭәахаз заҳаз Адгәыр иҩызцәа, руацәа,
рҭынхацәа зегьы еизеит. Еимҵаркит, иқәырҵеит, иқәырхит.
– Аиҳабцәа рнаҳҵап, – рҳәеит абыргцәа.
– Ҳрышьҭаӡам, рхы данырҟьааит рыӡӷаб, аҳәынҭқар иԥа
дирҭозаргьы аабахп! – иҽхыршәааӡаны дықәгылеит Ҳауида лашьа Хьизан.
«Срыҳәоит иаҟәыҵааит, сара стәы сара издыруеит» – ҳәа
ауаҩы дырниҵеит, – «уаҳа акагьы сылымшаргьы Сааид сыԥсы
даҵасҵап!» – ҳәа абџьарқәа ирызхәыцуа зуада иҩнатәаз
Адгәыр.
Аха, ас еиԥш иҟаз аус иахьа ирбазма уаҟа еизаны иҟаз
абыргцәа. Хәҩык-фҩык раҟара аиҳабацәа аалхны Ахьиаа
ирзынарышьҭит.
Ҩымш раахыс хыла-гәыла акәын ишеилаз Даҭа иҭаацәагьы.
Урҭ аԥсхәрахьтә ишаахынҳәыҵәҟьаз Ҷыма днарылатәан, анапы аҵаҵа, ашьапы аҵаҵа иҟалаз ажәабжь рзеиҭалҳәеит. Усҟан
ҭаацәала адыд рысызшәа, ирҳәо-ируа иақәымшәо, инеихәаԥшы-ааихәаԥшуа иааилахеит. Ашьҭахь Маҵиса дыҩныҵәаан
лылахь
дахьынахаз цәаҳәак налылдеит, Даҭа уаҳа иҟаиҵарыз анизымдыр, иахарагәышьаз, аха илабашьа ыркаланы рла Мура ду даасын, ишыҵәаауаз ашҭа иҭыҵны ицеит.
– Дахьигаз бзымдырӡои? – дҵааит Лад ԥыҭрак ашьҭахь ибжьы ихәлашәаны.
– Мап, уи сеимҳәеит, – наҭалкит Ҷыма, ала иақәшәаз алаба
дахәаԥшуа.
– Деибганы дыхнымҳәааит, ацәарӡга! – иҳәан, дҩагыланы
ипалта ааишәиҵан, агәылара днеиуазаргьы зани заби ирам_
ҳәакәа ашҭа иҭымҵлоз Лад, уажәы аӡәгьы иқәҿымҭӡакәа ашҭа
дылҭыҵны дцеит.
Диҵәахызар абра диҵәахит ахьигәахәуаз руа-рҭынха аӡәгьы
даанмыжькәа еимидеит, аха дауибахуаз. Сааид Абжьаҟәатәи
иҩыза амалахазгьы ихахьы дмааит Лад. Ируам-ирҭынхам,
адаԥа бӷьы ала ирҳаз иҩызак иҿы раҳәшьазаҵә дынижьт ҳәа
дагьазымхәыцит.
Анша инарышьҭыз аиҳабацәа ашҭа ианынҭалоз аламҭалазоуп Ладгьы дкара-уараха аҩны данааи. Усҟан рла абӷа
иақәшәаз алабашьа ишьклаҵаны Даҭа Сааид ашҭа дҭицахьан.
– Шәыззегь шәеиҳа сара сџьабаа лыдуп, дахьыҟоугьы
шәасҳәом. Аншаа аччиақәагьы шәаргьы уаҳа лыбла аҭаԥшра
шәысҭом! – иҳәеит уи дхьаԥш-кәаԥшуа ашҭа данынҭицоз.
Даҭа инеиз аиҳабцәа идикылеит аԥсуа нхаҩык ишихәҭоу
ала.
– Дад, – иҳәеит Даҭа реицәажәара аҵыхәтәаны, – сара
шәсазҵаауазар макьана хаҵа исышьҭуа аԥҳа дсымам. Амала шәара ишышәҳәо ала урҭ еицәынхарц згәы иҭоу џьоук
ракәзаарым. Ус анакәха, иахьа думышьҭыргьы уаҵәы дцоит...
Сара Анш Базала иҷкәын дсаҭәасымшьо сыҟам. Аха, сызқәшәаз
ижәбо ауп – мӡышәак дҳазгылан, ахьшь акәҷышь анаго аиԥш
дымҵарсны дигеит, дахьигаз шәара ижәдыруазар ҳаргьы иаадыруеит, иҳаимҳәеит. Абра шәара шәанааишаз аламҭалаз алаба
ишьклаҵаны ашҭа дҭысцеит... – Даҭа ҭынч-ҭынч дцәажәон.
Маҵиса лылаӷырӡ ахьырбогьы ԥхашьаны, маӡала инкаркәкәо
акҿыҩра дыкҿагыланы дҵәуон. Лад ажәакгьы рықәиҵомызт,
ихы иқәыжьны дтәан.
Уаҳа ҳәатәыс ирымази инеизгьы. Даҭа Аншаа руара мап
шацәимкуаз еилкаан. Иара ианиҭахха Сааид ахәымӷ ида егьырҭ
аҭаацәа зегьгьы ишацдырӷызуаз уигьы рдыруан. Аха дабаҟоу
Хьыбла? Сааид ида издыруада уи дахьыҵәаху? Абри ада
хәыцырҭа рымамкәа иааидыҵит ауха еидибагалаз.
Аиҳабацәа иааргаз ажәабжь Адгәыр азныказы акыр
даарлахҿыхит. Хьыбла лҭаацәа рзы иҵааршәырахахьаз игәы
аахьаԥссан: «Сыԥсы ҭазар знымзар-зны Сааид иџьабразгьы
бзиак шԥасзыҟамлари», – ҳәа дхәыцуа шьҭалара акәасқьахь
дхаларц дыҩдәылҵит. Ахьҭа аҟырҿ-ҟырҿҳәа ицҳауан. Иҵәцаны
еилгаз ажәҩан иадҵаалазшәа акәын иаҵаԥсаз аеҵәа ӷарԥшарқәагьы хьшәашәа-хьшәашәаӡа ишааԥшуаз. Амза иатәымзт,
аха ахәырд-хәырдҳәа ушьапы иаҵахыхуаз асы шкәакәеи
еилыџьџьаауа иаркыз афымца лашареи ақыҭа дырлашон.
Адгәыр лбааҟа аԥшра иҭахымкәа, инапы илахь иаԥыракны
акәасқьа дыҩхалеит. Ашә аҟынӡагьы днаӡеит, аха изымгәаӷькәа
даахьаҳәит. Ҩԥсҭа аӡиас иахылҵуаз алашара иара аԥшаҳәагьы
ҭырлашаауа иԥхон. Аха Адгәыр изы амамиқәара ахатәан...
– Еҳ, абыржәы издыруанда Хьыбла дахьыҵәаху – дхәыцуа даагьежьын, еиқәыхьшәашәа иҟаз иуада ашә аартны дныҩналеит.
Алашарагьы амыркыкәа акаруаҭ днықәтәан, ишаҟәаны
иҟаз ихы,
иҩнапыкгьы наҵаиргәеит, – уаҵәы иаашар зегьы лыԥшааразы
идәықәларц ҳәаны еиԥырҵит. Аҩныҟа ицеит. Иҭаҳаны ицәоит.
Сара ишԥаҟасҵо, схы знысҟьарыда! Сааид?! Ауада иԥсы ҩнамӡазт
аԥенџьыр ҟьаҟьаӡа иаартны, алашарагьы аҷақҳәа инаиркит.
Знапала знышәынҭра здыржыз ауаҩ иеиԥш акәын машаҵас
иҭылашьцаа иуада дшыҩнаԥшуаз. Изаҟаразаалак гәыблрак зду
рахәыцк иадамхаргьы иара изыҳәа ауада акы ҩнаршәымызт. Уи
акәым, хымш раахыс цқьа ихы згәылеимҵацыз ииарҭеи, Хьыбла
лысалам шәҟәқәа еиқәырчаҟәа изҭоу астол амгәеи, ирхибаҳәа,
рыбзқәа ҭхәаа-ҭхәаауа, амаҭаԥшьқәа изааиуазшәагьы игәы иабон. – Уаха абри аҩны ҩнырлашаауа дыҩнагылараны дыҟан
Хьыбла!.. Иудыруеи даҽаӡәы дииҭазар Сааид, даҽаӡәы иҩны
лырлашазар, даҽаӡәы иблақәа лырччазар! Аԥенџьыр днадыххылеит Адгәыр. Аҵх агәҭа ааҩнашахьан. Амза агәы ҭыфааӡа ажәҩан
иаҵаланы иӡса-ӡсо инеиуан. – Мап, мап уи сызхаҵом, Хьыбла ус
сзылуамызт! Ларгьы уаха дахьыҟазаалак дыгәжәажәоит
сара
сзы, сара сеиԥш ларгьы абри амза дахәаԥшуеит.
Амза ҩеин Хьыбла дхьаԥиӡа дахьышьҭаз ауада аԥенџьыр
икылҷҷаны ашәахәақәа налықәнаԥсеит. «Уажәшьҭа Аҟәа
ҳалсхьазаарын. Мзиа зегьы лырхиахьан... Сабацари,
ишԥаҟасҵари, дәылҵшьас исымоузеи, дааины ақды аиԥш
ашә иҽаԥыраижьит». – Лӡамҩа збылуаз алаӷырӡқәа чабрала
иаалрыцқьеит Хьыбла. «Шәарбанзаалак аӡәгьы шәыгәра згом,
сашьа снапы ианиҵз – сыԥсыроуп, ма инасыгӡароуп!..» – лгәы
иқәыҩуа иалагеит уаха Хьыбла дӡаны дыргарцаз еизаз Мзиа
лҩызцәа Капитон ианԥхеиҵоз ииҳәоз ажәақәа.
Аҵх ашарахь инеихон. Арбаӷьқәагьы ҩынтәҟа иааиларԥсахьан.
Амза кьатагәаҵәҟьагьы мап лцәнакызшәа ашәахәа
хьшәашәақәа ауада идәылкәкәаны, иҿырпны аҩны ахыб
иқәыԥсон. Хьыбла лылацәақәа еиқәыԥсаны, дыҵҟаҟааны дызфоз ахәыцрақәа дҟәызгаӡа дрылаиан...
Аҷараҳәа ашә ацаԥха абжьы геит. Лгәы нҭыԥсаан, лхаҟынтә-лшьапаҿынӡа дҩеилшаит Хьыбла, аха лҽылмырҵысит.
Ҟыт бжьык
ыҟамкәа азныказ иааҭынчрахеит. Аҷараҳәа ацаԥха
абжьы
еиҭагахт. «Мзиа, Мзиа лоуп!» – ахьшәҭҳәа лиарҭа даақәтәан,
лымаҭәақәа ахьыҟаз ашҟа лнапы аҿыналырхеит.
Ашә ԥшьшьаала иааҵрааны аӡә дааҩналеит. Уи ашә дахьаахыҵыз
дуауаӡа ԥыҭрак дгылан.
– Мзиа боума! – лыбжьы лызҭымкаауа ҿаалҭит Хьыбла.
– Хьыбла! – хаҵабжьык гәаҩаӡа игеит. Уи ҩ-шьаҿак рылагьы
даалыдԥалан, ашьха уарбажә аҿаҵахәы аҽшаханажьуа еиԥш,
имҵәыжәҩақәа еиҵҳәа иҽаалхажьны, аиарҭа днагәылеигәеит.
– Саан! – знызаҵәык игеит Хьыбла лыбжьы, аха аӷьфҩи Капитон иԥаҵа џьаџьақәеи инарылаӡ ицеит.
Ашәареи иаалхаҳаз ахаҵа ицәа-ижьы хьанҭеи мычкәарак
лыламкәан иаалылырхын, дҟәатаӡа лиарҭа днагәылаҳаит.
Уи акәын Капитонгьы ииҭахыз, ахыза инапы нцәыҵаҵаны
иаалықәижәан, абзиабара иабылуаз ацәеижь ԥшқа инахьыст
амаҳагьа ицәеижь џьаџьа. Убри акәхеит – ихынҳәит аҭыԥҳа
лахь-ауаҩы дзырӷәӷәо амчқәа зегьы: абзиабара, аламыс, ақьабз,
ахпатуақәҵара... Лҽеиҵархәач апҟеҩҳәа игәы данкыдсыла,
акаруаҭ далбганы, адызҳәа адашьма днықәҳаит.
– Шәсыцхраа! – ишлылшоз дыҳәҳәеит Хьыбла. Аха знык ада
лыҿмырҭыкәа иҽылхажьны дикит еиҭа. Амаркыџьы ацәамаҭәа
ишналаԥо аиԥш иԥышәқәа лӡамҩа иналаԥсы ицеит.
Еиқәԥарахеит, ҟаарахеит, ҳәҳәарахеит, Капитон уажәы-уажәы
длыхҟьаны, дцаны акәакь дыкҿаҳауан. Ахы зықәшәаз абжьас
аиԥш адырҩагьх игыгцәа ргыланы длыжәлон.
Ашә ааимԥааны иааҩнаххит Мзиа лани лареи.
Амҽышаҽны асааҭ хәба рзы Ҳасан ақалақь ахьтә дхынҳәны
Адгәырраа рҟны дааит. Адгәыргьы убри аламҭалазшәа акәын
данааиз, акы снацҳауеит ҳәа днатәан, игәы икылымсуа,
дыхәцәырххо дшаҿыз ауп егьигьы дшааҩнашылаз. Ҳасан
иаб дышьны ихәда дыхшьушәа деиқәпата дыҟан. Илабашьа акәакь инкҿаргыланы, дааиасын амца дааҽҳәатәеит.
Адгәыргьы Ҳауидагьы ҩеихаҵгылеит. Ҳауида лыбла ҭырхаха,
иааиҿшәарызеишь ҳәа дизыԥшуан, Адгәыр ихы аԥшнымҵашәа
ҟаҵаны асаараҟа дыԥшуан, ҭынчран. Амаҵурҭа
аҟауар
иацрыҵәҵәаны аҵәаԥ-аҵәаԥҳәа икаҭәоз асырӡ ашьҭыбжь
иаҷыдахаз уаҳа шьҭыбжь ыҟамызт.
– Лыгәнаҳа изымгааит уи амри! – ибжьы хәаҽӡа аҭынчра
ааилеигеит Ҳасан.
– Иҟалеи, нан, срыцҳауп абаақәа!.. – дыӷзыӷызуа иара ишҟа
лҿаалхеит Ҳауида.
Адгәыр дхаҳәха дгылан.
– Иҟалахи, – ахәхәаҳәа даақәыԥсычҳан, иара ишиҵасу ала
ахы инаркны дналагеит Ҳасан: – иахьа абра слықәҵзар аахыс шәи-шәи сынкыдгыло, ақалақь аҟны руа-рыҵкар аӡәыр
ыҟазар зегьы еимыздеит. Аха умԥсит. Иҟалаз џьоукы зынӡагьы
ирыздырӡом, ахәынгақәа хәылҟьа-ҿылҟьаны изаҳақәахьоугьы
цқьа аилкааразы сара исазҵаауан... Уи акәым аус злоу.
Иҟасҵахуаз. Уаҳа сахьцарыз ансзымдыр, арахь иаауаз машьынак сыҽҩақәсыжьын сдәықәлеит... – Ԥыҭк иҽааникылт Ҳасан.
«Абри акәызма мшәан иҳаиҳәоз», – аалгәахәын аҟәаҿыҳәа
днатәеит Ҳауида.
Адгәыр, ичанахқәа ааидкыло, ихәы шьҭихрацы даҿын.
– Сааит ашҭаҿы, – деиҭаналагеит Ҳасан, – аха, смааӡакәа
саазгаз амашьына нхышәҭны, сеилаԥыххаа сагар иаҳа еиӷьын.
Сызлаԥшызи: Даҭа иԥҳәыс Маҵиса деимацәыххаа дыркуп.
Иара иакәзар, ихы икәаҽ, руа-рҭынха араҟа аӡәыр рымазар
рыкәшаны ишгылаз саарылагылеит. Иҟалаз сзымдырит. Сшанханы сышрыхәаԥшуаз сара сызлаҩеиз амашьына иҩҭеибаҳәан,
илықәпҟа ицеит.
– Иҟалеи, абааԥсы, иумҳәо нас! – деиҭаҩаҵҟьеит Ҳауида.
Адгәыр адулаԥ дахьадгылаз дышшаӡа даанхеит.
– Иҟалахи, ашьҭахь уа еизаз изларҳәаз ала, шәыӡӷаб лыԥсы
шәахьымӡар ҟалап, ирласны шәааи, Аҟәа ахәшәтәырҭаҟны
дышьҭоуп ҳәа ауаҩы дкылхх даазаап.
– Унан, хаас, унан, блааҭых!.. – Ҳауида дыӷзыӷызуа,
леиҵәжьышәқәа ҭыжәжәауа аҩны дааҩналт.
Адгәыр дызқәгылаз адгьыл хышәҭуашәа ибо даналага, ииулак ашә ахьҿаз иԥшаан, дындәылҵит.
Хьыбла макьаназ уаҩ длықәгәыӷуа дыҟамызт. Ԥсык иеиԥш
дахьнықәырҵаз деиҵхәхәа, лылацәақәа еиқәыԥсаны дықәын.
Ахәшәтәырҭаҟны дшааргаҵәҟьаз арезина лыхәлаҵаны
дыдрыцқьеит, агәырқәа лзыҟарҵеит. Мзиа агәыҭҟьеи алаӷырӡи
дырганы, илуа, илҳәо дақәымшәо, дгьежь-гьежьуа дылхагылан.
Лан Қеҭеуанеи длыцаазгаз Мзиа лҩызцәеи иҳарҳәарызеишь
ҳәа рлымҳақәа кыдҵаны иӡырҩуа ахәшәтәырҭа аҿаԥхьа
еиқәышьшьы еилагылан.
Амра ҵлакашәара аҽҩышьҭнаххьан, аха иахьа иаҭахӡамкәа,
ицәышә-цәышәшәӡа ихыз аԥҭақәа аҽынарывак-аарывакуа
иԥхон. Уажәы-уажәы ахәшәтәырҭа армарахьтәи ала иҟаз аҳәаша
иҭҟьан зҿаазхоз аԥша, ахәаҿы еилагылаз ауаа иаарылагьежьны,
нас ақалақь ахагәҭа анапы ықәшьуа, амшын инхыӡла ицон.
– Ҳамш еиҭалагахоит.
– Акыргьы иачҳаит.
– Сынтәа аиԥшҵәҟьа Аԥсны ӡынра сымбацт.
– Уажәшьҭа ҳгәы ааԥнаҵәаҵәҟьеит.
Иалацәажәон зегь рыла еиқәшәшәа иҟаз ақалақьуаагьы.
Апалата ашә аартны иааҩналеит ахалаҭ шкәакәақәа зшәыз
ҩыџьа ахацәеи ԥҳәыски. Руаӡәы иахьа ашьыжь Хьыбла дыздызкылаз аҳақьым иакәын. Егьырҭ Мзиа уажәада илымбацызт. Ашырҳәа дҩагылеит. Аҳақьым ицыз ахаҵа ау ихалаҭ
иаҵыџьџьаауа иубон ижәҩахыр иқәыз ачынқәа.
– Ианбаҟалеи? – дҵааит ачынқәа змаз, Хьыбла ианаалхагыла.
– Изларҳәо ала иаха ашамҭаз, – иҳәеит аҳақьым, Хьыбла
дирҿыхар ҳәа дшәозшәа, ибжьы ныҵакны.
– Асааҭ фба ҟалахьазар акәхарын, – наҭалкит Мзиагьы лыԥсы
лгәы икылахо.
Уи ашьҭахь ачынқәа змаз акыраамҭа Хьыбла длыхәаԥшуан.
Ԥшьаала инаҳәы-ааҳәуаз ибла ааԥса еиқәаҵәақәа есааира агәаара рхылон, илахь ацәақәа зны иџьымшь шла рыманы
аҩада рҽеизыргон, нас илбааны илакыҵа рҽынахарыжьуан.
– Анна Иван-иԥҳа, – даахьаҳәит уи ивараҿы игылаз
аԥҳәыс лышҟа, – ибзианы шәлыхәаԥш, – адҵа налиҭан, ахацәа
рҩыџьегьы ндәылҵит.
– Аҭыԥҳа, минуҭӡак баҳзааиуандаз, – ашә ихы аавҵырҳәҳәаны
ҿааҭит аҳақьым.
Мзиа аԥҳәыс дҩалҿаԥшын, аха, «бца» ҳәа лхы шылҟьаз
ангәалҭа, лыцхраара дааҟәыҵны дындәылҵит.
Ахәшәтәырҭа аҳақьым хада икабинет аҟны ахалаҭ
шкәакәақәа
зшәыз рацәаҩын. Џьоук тәан, егьырҭ гыланы рыбжьқәа рмаҷны еицәажәон. Ачынқәа змази уи ицыз
аҳақьыми журнал дук рымҵаҵаны иахәаԥшуа зымҩа игылаз
астол иахатәан.
– Бааи, арахь бтәа, – иҳәан аҳақьым, раԥхьа игылаз аҟәардә
налирбеит Мзиа.
– Шәызлеизыҟоузеи уи аӡӷаби бареи? – дҵааит ачынқәа змаз
ихы ҩышьҭыхны.
– Акагьы, – наҭалкит Мзиа дҟаԥшьӡа деибакны.
– Нас дабашәыднагалеи?
– Лашьеи сашьеи ҳаиҩызцәоуп ҳәа еибабон, днаганы
диҵәахит.
– Дызцәиҵәахуадаз?
– Абзиабара!
Ахацәа неиҿаԥшы-ааиҿаԥшит.
– Исзеилкаауам...
– Уи шыҟалаз абасоуп, – дналагеит Мзиа, лҟәардә дааханы
иҵегьы дааигәаны даарыдтәало...
Хьыбла лашьа дара рыҟны даннеиз ауха инаркны иахьанӡа
лара илдыруаз акы аанмыжькәа ирзеиҭалҳәеит Мзиа.
– Сара ишәасҳәо аиҳа абри абӷьыц иаҳәоит, – лҳәан
аҵыхәтәаны Мзиа, еилаџьгәаны илкыз абӷьыц ааиҵыртланы
раԥхьа инықәылҵеит. Шықәсы рацәа лгәы иҭаҵәах илымаз лымаӡа цәырылгазшәа ахәхәаҳәа даақәыԥсычҳан, лхы
ҩышьҭылхит. Аха ахацәа рхы зынгәаланы изыԥхьоз абӷьыц
даннахәаԥш адырҩегьых аҽырҳәа инеималҭәеит.
Карандашьла еихьыр-еиԥырӡа иҩыз атетрад бӷьыц хәыҷы
абас аҳәон: «Абзиараз Адгәыр! Абзиараз сҭаацәа! Сан,
ибымдыруеи шаҟа аԥсра сацәшәоз? Аха абыржәы шәызегь
шәаҵкьыс иара еиӷьасшьоит, аа, абан иааины иахьыҟоу.
Исҭаху зегьы ара исымоуп. Амала исҭахымызт абри аҩнаҭаҿы
аԥсра. Сааид имуит. Ди, сбыҳәоит, сыбҭахызар, дысхабмыргылан
уи. Сыԥсаҭа цқьоуп. Сылаӷырӡ иауам, сыхәшәқәа
ԥшуп...»
Абриаҟароуп атом дуқәа зыгәҭыха рнымӡалоз аҭыԥҳа, амаша
ахықә даннықәдыргыла дзыхьӡаны илҳәаӡаз.
– Дабацеи нас ацәгьара ҟазҵаз ауаҩы? – ихы ҩышьҭыхны
дҵааит ачынқәа змаз.
– Издыргәышьои, ишшәасҳәаз аиԥш, сани сареи ҳакәын
иҟаз, иара ддәылганы ҳанаагьежь, ашә аҩнуҵҟала иалыркхьан,
иҟалҵашаз ҟалҵаанӡа ҳзыҩнамлеит... Иаргьы дныҵаба дцеит, –
наиаҭалкит Мзиа.
– Шаҟа таблетка лжәызеи? – деиҭаҵаахт уи.
– Ахыхьхәшәы зеижә, арцәагахәшәы ҩажәа, – Мзиа лхалаҭ
аџьыба иааҭылхын инеилыркит урҭ зҭаз.
Анбанла иқәҵаз ақьаад кәалаԥ хәыҷқәа нарҳәы-аарҳәуа
дышрыхәаԥшуаз, Анна Иван-иԥҳагьы дааҩнашылт.
– Иҭабуп! Бца ачымазаҩ лахь, – иҳәан ачынқәа змаз дҩагылан,
Мзиа лнапы аалымхны дноуижьит.
Хьыбла лҭаацәа рҽеидкыланы Аҟәаҟа амҩа ишықәлаз аиԥш
иқәларатәы изыҟамлеит Адгәырраа.
Адгәыр амаҵурҭа дшаадәылҵҵәҟьаз, уаҳа иҟасҵарызеи ҳәа
дымхәыцӡакәа, акәасқьа дыҩналан, ажәжәаҳәа иҽеилаҳәаны,
амҩа днықәлеит. Уи ашьҭахь аҭынха, аҩыза, иаазаҳалак рхы
шхоу Аҟәаҟа еихон.
Хәылԥазыла афымцалашара уиаҟара иласны Мзахәа ақыҭа
изахьӡарым, уи ажәабжь шаҟа иласны иахьӡаз аҟара. Џьоукы
ишуам-ишҭынхамгьы ӷәӷәалаҵәҟьа ргәы иалсуан – аҽны
хәлаанӡа иахьнеилак ирымҳәац џьышьа иааиҭарҳәон, даҽа
џьоукых азныказы, ҟоҳ, чоҳ, рҳәон, аха кәтыҿырҳасракгьы
ахымҵкәа иаархашҭуан, егьырҭ дара рзыҳәа зегьы акакәын:
«Иҟалазар иҟалеит, ҳара ҳзыҳәа цәгьара ҟамлеит, шәысҭыҳәшь иахькылсуа аабап» – рҳәон, уи акәым абри ажәабжь
гәыҭшьаага иаарлахҿыхуазгьы џьоукы ыҟан.
Усоуп ааи, аӡәы игәырҩа ауаа зегьы еицеиҩыршо иҟазар,
аԥсҭазаара иҵегьгьы иласхозар акәхарын.
Адгәыр сааҭбжак аҟара шьапыла дныҟәахьан аиԥш, ихьӡаз
еидарашьҭыхга машьынак ала, Гәдоуҭа адәыӷба станциаҿы
дааит. Адәыӷбагьы ҩынтәҟа иҩныҵәаа-ааиҩныҵәаан, иаазқәыршәшәаны,
абӷа неиҵнахуаны днахьынԥашан, абарҵа
днықәԥалеит.
– Аразҟы змоу ҷкәыноуп, нан, уара, – лҳәеит зеидарақәа
акәакь аҿы еидыҳәҳәала ирыдтәалаз аԥҳәыс бырг, лхы ҩышьҭыхны
Адгәыр диҵаԥшуа.
«Сашәа баргьы ибымазааит, аҟырҩаџажә!» – абас слықәцәҟьап
ҳәа ӡбаны Адгәыр ашырҳәа даахьаҳәит. Еиџьыԥӡа
зааҵәа ахы иқәтәаз аԥҳәыс бырг аҿыцәаара иаҿыз лыбла
ҟәышқәа ҭаа дихәаԥшуан.
Адгәыр иҽааникылт.
– Иумоуп, нан, иумоуп! Уҷкәыноп, уласуп, уԥшӡоуп. Уӡыхь
абыржәоуп ахы аныҵнаго. Сара стәы ахы ыҵнагаанӡа иҭабеит...
– Еиқәыԥхьаӡо ацәажәара даҿын аԥҳәыс бырг. Уи уажәы Адгәыр
дихәаԥшӡомызт, Лыԥсы зыдкыланы иржыз аӡә иҳаҭгәын лнапы ықәылшьуазшәа акәакь икҿагылаз леидарақәа рхы лнапы
ықәылшьуан.
– Иҭабуп! – иҳәан Адгәыр, авагон ашҟа иҿынеихеит.
Адгәыр ақалақь агәҭаҿы дааины автобус дааҭыҵаанӡа,
дахьцоз цқьа иеилкааны имаӡазшәа акәын иҟаиҵоз зегьы
шыҟаиҵоз.
«Сааит, аха уажәшьҭа сабацо, руа иарбан хәшәтәырҭоу?»
– дназхәыцит уи, даазгаз автобус ааҿыж-мыжны ишынидҵҵәҟьаз.
– Мап, уи леиԥш иҟоу ара дышьҭаӡам, – рҳәеит ақалақь
хәшәтәырҭаҟны.
«Иҟалап дыԥсхьазаргьы... Ма Ҳасан дыржьазар?» – дхәыцуан
Адгәыр ареспубликатә хәшәтәырҭахь узлахало амардуан
даҿаланы дахьнеиуаз.
Адгәыр азныказы адыхҳәа даагылеит, ргәыла-рызла зегьы
еилаӷәӷәаа ишгылаз данынарылаԥш. «Иазхоуп уажәшьҭа» –
иҽааԥсахны, урҭ зегьы гагаӡа ишибоз, днарывсны, ахәшәтәырҭа
ашә днылаххит. Бзиашәа ашәгьы аартын, наҟ дныҩнаԥалеит.
– Ҳеи, ҳеи, арԥыс, уабацо уамк-амшьҭӡо?! – днеихьынԥашалеит
ажьакца алатата иҟаз ахалаҭ шкәакәа зшәыз аԥҳәыс бырг.
– Сшәыҳәоит, иҟалозар ҩ-минуҭ заҵәык!..
– Узышьҭада?
– Хьыбла, Хьыбла Ахьиба!
– Аа исумырҳан, исумырҳан, уи лзы иахьа уаа шәҩык аусыжьхьеит. Шәабаҟаз арысҟатәи амаҵақәа реиԥш, – Адгәыр
дихьынкәакәала ашә ахь дихон аԥҳәыс бырг.
– Лыԥсы ҭоушь, нас лара? – дыгәкы-ҵәыкуа дҵааит Адгәыр.
– Уи сара снапы ианым.
– Сшәыҳәоит, иҟалозар!..
– Узлалзыҟоуи уара? – дҵааит уи даалҟьаны, Адгәыр
дрыцҳалшьазар акәхап.
– Адунеи иқәу зегьы реиҳа сылзыҟоуп!
– Иушәысҵо ахалаҭ сымаӡам, – лҳәеит аԥҳәыс, ижәҩа
ааушьҭуа.
Аҟыргә-аҟыргәҳәа амардуан абжьы геит. Адгәыр данаахьаҳә,
Лад даҿаланы длеиуан. Ақәабшәшәыра иҿысны дшааиуаз
дааидгылан, ишәыз ихалаҭ ааишәыхны, Адгәыр ижәҩахыр
инҭаирԥеит. Уаҳа иқәҿымҭӡакәагьы днаивсит.
– Еи, арԥыс, афбатәи апалатоуп, афбатәи! – нарцәынтә иааҩуазшәа
иҭааӡа акәын ишиаҳауаз Адгәыр аԥҳәыс лыбжьы, амардуан даҿаланы дахьнеиуаз.
Апалата ашә ааимԥааны длыҩнаххит. Анаҟәа зҵачны ицәҳәыҟьантазӡа игылоу абаҳча аиԥш игагаӡа апалата дныҩнаԥшит
Адгәыр. Еиқәаҵәа-еиқәаҵәаӡа аԥенџьыр алашара иадибалоз ауаа ааимҟьан, иҟатаӡа акаруаҭ иқәыз Хьыбла илаԥш
налықәшәеит. Ҩбаҟа шьаҿа иаԥхьаҟа иааҟаиҵеит, аха аҩны даманы игьежьуа ианалага иҽааникылт.
Аҷкәын иаашьа збаз аӡәгьы иқәҿырҭуамызт. Хьыбла илхагылазгьы нылхыҵ-аалхыҵқәеит. Иблақәа есааира алашара рзааиуан, шьаҿа-шьаҿа лара дылзааигәахон. Абар дааины даалхагылеит иԥсы-иԥсынҵры. Уи дықәуп ақәыџьмақәа ирымпыҵашәаз
ашьабсҭа аиԥш ахаԥыц ҭыԥ даганы. Адгәыр адырҩегьых
иааиқәлашьцан даазазеит, аха иҽкамыжькәа Хьыбла дызқәыз
акаруаҭ ахы днамҵасын иааникылт.
Ажәабжь цеит ӡынгьы-ԥхынгьы иҭылашьца унызҭаԥшуа
Ҩԥсҭа ахы иҭҟьо аԥшаӷьы аиҳа иласны. Еимнадеит аҳаблақәа,
инкылкәраа-аакылкәраауа ирылсит ақыҭақәа, ааҵәақәеи
акалаҭқәеи ирхатәаны иалалеит аџьармыкь, еимдырҟьеит
ашьха
ашьапаҿы, еигәыдырҵеит иахьҷаԥшьоз...
Аџьал анапхыц хшәаақәа узрыцәцозар ҳәа дзацәымцеит
Адгәыр
уҳәан-сҳәан. Уи ҽнак шәынтә деиладыршәон, шәынтә
арӷьарахь ддыргьежьуан. Игхеит. Енагь иԥхашьа-ԥхаҵо, ламысла ихыхәхәа иҭәны иухәаԥшлоз иблақәа наскьан, ацәгьаура
ргәы иҭоушәа иџьымшь еинышәшәылақәа инарыҵагылт. Аҟанҷ-хәац апаркь шаҿнахәаауа аиԥш мчыла иҿумхуазар ажәак
узирҳәомызт.
Уи Аҟәа ахәшәтәырҭаҟны даныҟаз аҽны Мзиа изеиҭалҳәеит
иҟалаз шыҟалаҵәҟьаз. Усҟан иӡбеит Хьыбла лхы лзымдыруа
дшықәызгьы дааигәыдыҳәҳәала аҩныҟа диманы дцарц. Аха...
– Дииди, блааҭых! – ԥҳәыс цәажәабжьык илымҳа ин_ҭасит
Адгәыр, ахәшәтәырҭа аҿаԥхьа еилагылаз ауаа дырцәыԥхашьаны,
амарда иаҿашьшьы илашьҭыз абаҳча дахьныҵалаз,
– дышԥеифеи,
иц дышԥакылихи, иан иара изы лхы аџь-ҩа ианылҟьааит!
– Усоуп ишыҟоу, ҳаҳәшьазаҵә дызгаша ҳара ҳаахәнаҵәааит
ҳәа итәамзи.
– Аиеи, Тәанаа рыҽҵыс ишеигәырӷьоз иазыруз лзыруит.
– Ақәыџьма даҿарҵеит.
– Даҿарҵеит, аха дышԥаҿарҵеи, лыԥсы нхаргьы ӡӷабра лылам.
– Џьбышьҭ, баргьы, уи уажәшьҭа санду дыӡӷабзар ларгьы
дыӡӷабуп.
Абас, иахьа ашьыжь, Маҵиса дҵәуар илыцҵәуо, дыҳәҳәар
илыцыҳәҳәо илыцны даазгаз ргәылацәа аҳәсақәа, уажәы
зымҩа
ицәыҵагыланы, алаҳа-рҭы аиԥш рцәа ахәхәа-ахәхәаҳәа рхыхра
иаҿын.
Абраҟа адырҩегьых иааиқәылашьцеит Адгәыр.
Уи нахыс абызҳәацәа еигәыдҵо ирыманы рҿаархеит ари аус:
џьоукы Сааид игәаԥхарала иаҳәшьа дганы Капитон дииҭан, нас
Лад ианиаҳа дцаны димхны дааигазшәа иалацәажәон; даҽа
џьоукых, Капитон игәра ганы дахьизаанрыжьыз, даамҵарс
Цхакаиаҟа диманы дцан, хымш дима абна дылан, игәы анлыхшәа
Аҟәа дааганы дынкажьны дцеит рҳәон; Анцәа диныҳәааит уи
ахаҵа, рыӡӷаб Урыстәыла ирзаалгаз ахьӡ бааԥс рхихит рҳәон
Даҭа иҭаацәа иаҳа цәымӷас измаз џьоукгьы.
Аха, абызҳәацәеи ацәгьаршцәеи рымацара рыла адунеи
ауҭәыху:
– Дад, ауаҩы дшыцәоу ихы ԥҽны ибаргьы ҟалоит, гаӡак имшала маџьанарак шәақәшәазаргьы, шәхы аамхны, еизыгәкуа
еиқәшәыршәа, – рҩыџьагьы ирабжьон иуаҩыз.
– Абааԥсы агәнаҳа ҳашәмырҟаҵан, дсыԥҳазар лыгәра шызгара лыгәра згоит!.. – дрывагьежьуан Ҳасангьы.
Ицон амшқәа. Хьыбла ахәшә анылжә адырхаҽны ахәылԥазшәа,
ишабаны иҟаз лԥышәи, лӡамҩақәеи аҟаԥшьхара иналагеит. Зымахәқәа кыдышьшьы апалата аԥенџьыр илагылаз
аԥсақәа асышәыб рхьыҩрны абық-ҷықҳәа акаҳара иаҿын. Амҩа
зауз амра ашәахәақәа аԥенџьыр асаркьа иналҷҷан, ихааӡа
Хьыбла лхы-лҿы инықәхәмарит. Лыбла ахәыц еиқәаҵәақәа
ааҵыс-ҵысын ԥшьшьала иаахылтит.
«Сабаҟоу, саазгазеи, мшәан абра, исыхьи?!» – шәызҵаарак
ықәдыргылон ихыгагааӡа аҭуан иаҵаԥшуаз лыблақәа. Нас аԥхыӡ
аиԥш еихьышәшәа-еиԥышәшәа лхаҿы иааиуа иалагеит иҟалаз
зегьы. Атазҳәа аӡахәа ашьапы унасыр аӡы шҩалыжжуа еиԥш
игәылпыж-гәылпыж адырҩегьх лыблақәа хыхәхәо лаӷырӡыла
иааҭәит. Илхагылаз аӡәгьы ҿиҭуамызт...
Ицеит мчыбжьык, ҩымчыбжьа. Хьыбла ахәшәтәырҭа дҭыганы
аҩныҟа дааргеит. Уи аҵаа зыхьӡаз агәилшәҭы аиԥш дканӡаны,
дхьати-ԥатиуа акәын дшыҟаз. Абра бтәа ҳәа дахьынауртәаз, иахьа хәлаанӡа думыргыларгьы, илцәыӡыз лыбзиабара лыԥшаарц
лҭахушәа асаараҟа дышьҭаԥшуа дтәан.
Аԥсуа нхаҩык иеиԥш рхи-рҵыхәеи зыхьшьыз рацәан Даҭараа.
Арыцҳара иҟалаз заҳаз аӡәгьы рашҭа дҭамлакәа даанымхеит.
– Иҟоузеи Хьыбла, дад, бышԥаҟоу?
– Бышԥаҟоу, нан, ибымбхыша сара?
Абас иҵаауан реиҳараҩык, Хьыбла иаалхагыланы.
Усҟан Хьыбла акагьы зымҳәаӡоз лыблақәа цәышәшәӡа
иҩышьҭыхны инарыхәаларԥш-аарыхәалырԥшуан, нас ажәакгьы
рықәымҵакәа дыштәац лхы шьҭацаланы днатәон.
Амцабз зҵахәмаруа адырган инануршәлаз ашшагьы уиаҟара
ирласны изыӡыҭрым Хьыбла шаҟа ирласны дыӡҭыз
аҟара. Иҭхәаа-ҭхәаа, еиҿаԥсаны лшьамхы иқәкыз лнапқәа
ада-иаҵәақәа рынпыҟҟала иааԥшуан. Урҭ ада иаҵәақәа
рыҽцәырыргеит лылахьи лыхәда ԥшӡеи рҟынгьы.
– Ачаӷьа лҿахьы иаалгом, изымфаша лан! – лылаӷырӡ лҿыкәкәа
иааилак рҟны дашшуеит Маҵиса.
– Ҳаи, уи ҳала иамбакәа ҳаԥсында – деивыргеит аӡӷаб, деивырга, – рҳәон лбацәа ашҭа ианынҭалалак.
Ҳасан иахьа ақалақь ахьтә заа дхынҳәит. Уи дҩазгоз амашьына ақыҭа иахьаалагылаҵәҟьаз иааникылан дааҭыҵит. Амра
абз зхьымӡакәа џьарак-ҩыџьарак ишьҭаханы иҟаз ас-ҽыҭқәа
рыкәша-мыкәша акәымзар адгьыл бахҵәаӡа, амрагьы кажжы,
шьапыла иугәарԥхаҵәҟьаны уныҟәаратә иҟан. Агазеҭқәеи асалам
шәҟәқәеи рыла иҭәыз ишәыра ижәҩахыр инхишьын, инаидҵыз
автобус мгәалыҿ дашьҭаланы ԥыҭк дҩаскьеит. Аулица иаванхоз
ҭыӡқәак рҟны инижьшаз ааныжьны, дааҵәин, мзахәаа агаҿахь
излакылслоз ржәытә мҩаду даныланы иҿынеихеит. Уи иҷкәын
изы иоуз ашәҟәы еиқәаҵәа анааигозгьы уи аҟара иқәлашьцаны
дыҟамзар ҟаларын,
иахьа шаҟа иқәлашьцо аҟара...
Иауамызт, Ҳасан абри амҩаду днанылар, аԥсынкәа ҭра аҵәы
нҭеикшазшәа акәын ахәыцра бааԥсқәа цәыҵппаны дшыркуаз.
Уи абри амҩаду аҿтәи игәалашәарақәа еснагь акы ала акәын
ишалагоз: раԥхьаӡа иаб Пахәалеи иаб иашьа Михеи уардынла
ақалақь ахь дшыргаз. Ауаҩы даныхәҷу иибо-иаҳауа ихашҭуам
шырҳәаҵәҟьо иҟазаап. Усҟан амҩабжа ааиҩыршаанӡа
иаб игәы
иманы, дкәаӷӡа ауардын ахәда дықәтәан. Ашьҭахь ишыҟалаҵәҟьаз
игәалашәом, аха данааԥш, ауардын иақәыз аҭаҭын денгьқәа
рывараҿы дыԥхаӡа ауапа дылаҳәаны дышьҭан. Иаацәылашон.
Ахьшькырҭа ахәы иааины иаақәгылахьан. Ркамбашь еихиаа ду
Џьарка атәыҩақәа дрыбжьыԥшны иаԥхьаҟа дахьыԥшуаз анаҟә
зықәчыз дәы иаҵәа дуӡӡак дықәԥшуан. Арӷьарахь уи адәы
алахырҷоушәа иаваҵаны, илацәҟәыс-шьацәҟәысуа алашарақәа
рацәаӡаны иаркын.
Ҳасан хәыҷы азныказ иблахаҵ ааилагьежьит, аха иаби иаб иашьеи иааигәа ишыҟаз аниба, иҽаархаҵаны даақәтәеит.
– Миа! – (Миа ҳәа иеиҳәон Ҳасан иаб иашьа), – ибжьы наиргеит Ҳасан.
– Аа, Тата! – (Михагьы уи Тата ҳәа дишьҭан), – уҿыхама?
– Абни иаабо закәызеи?
– Аа ари уажәада иумбаӡацт? – дааины дааидгылеит Миха, –
абни арха дуӡӡа ҳазҭаԥшуа ҳгәыла Ҟалҭаҩыр иҭәархырсҭа ауп,
егьырҭ алашарақәа ахьарку нахьхьынӡа – аахьхьынӡа Ҟалҭаҩыр
иаҳҭынра ҳәа иашьҭоуп...
Икьатеих ԥҵәаны дыччон Пахәала, ачча изынкыломызт Михагьы.
«Мшәан, Ҟалҭаҩыр абриаҟара дбеиазар, сан абысҭа анбакнылхуа ҳәа ҳаҩны дыԥшны дызтәалои?..» дхәыцуан Ҳасан, иаашаны амшынгьы шымшыныз, ақалақьгьы шқалақьыз ибаанӡа.
Уи ашьҭахь Ҳасан ргәылацәа хәыҷқәа рзы ашкол «ааиртит».
Уаҟа маҭәарк акәын изхысуаз: «Ҳасан ақалақьи амшыни шибаз
атәы». Раԥхьа уи амаҭәар ҳара ҳапланета рацәак иаҟәгамызт,
аӡгьы ӡын, аҩнқәагьы ҩнқәан, аха ишнеиуаз есааира адгьыл аҽаҟәнаҭхо, илабҿабангьы илабҿабамкәа, илакәынгьы
илакәымкәа иҟалеит.
Абас ала акәын ишалагоз Ҳасан абри амҩаду изцәырнагоз
агәалашәарақәеи ахәыцрақәеи. Настәи игәалашәарақәа зегьы
ҭыԥк-ҭыԥк ирыдҳәалан.
Амҩаду иашаӡа ишнеиуаз, амашьхәылҵ аиԥш иааҵәин, акыр
еилыршьаахьаз ахьара-џьра иныҵалеит. Ҳасан абри ахьараџьра дныҵалацыԥхьаӡа игәыҭшьаагаха иаҳауа далагон иан
лыҳәҳәабжь. «Аԥҳәыси адгьыли ирхылымҿиаауа иҟоузеи»,
– рҳәон ажәытә ҳабацәа. Усҟангьы иҟалаз арыцҳара ԥҳәысуп
изыхҟьаз. Ҳасан дыҷкәынӡан, аха иахьа еиԥш игәалашәон:
Ааԥынран. Шырԥазык ҽуаҩык ргәашә даадххылан, Пахәала
ажәақәак наиаҳәаны, иҽы аҟамчы лагәыҵеиҵан, адырҩагьх
ишьҭахьҟа днаҵҟьеит. Пахәала рыцҳа, иааиз аҽуаҩ агаз
наиқәҭәаны амца ицреиҵазшәа дгьежьгьежьуа ашҭа дааҭахеит.
– Иҟалеи, иҟалеи?! – зҭәырӷәы кны ашҭа иқәгылаз Ҳасан
иангьы дҵәаа-ҵәаауа лыԥшәма днаиԥыххылт.
Пахәала акы иҳәеит, аха Ҳасан днаскьаган дгылан имҳаит. Иан
абраҟа арҵәааҳәа инҭлырҟьаз лыбжьы, уаҳа иааԥымҵәаӡакәа
дыҳәҳәо, уажә Ҳасан дызҵагылоу ахьара-џьра дныҵалеит. Аа
абан, ах ҭыԥи аҳәызба ԥынҵеи иарганы ашәахсҭа антатала
уажәгьы иахьгылоу уи аџь ԥаимбарах. Абри аџь аҵаҟа деиҵхәаа
дышьҭан Ҳасан адунеи изықәыз зегьы реиҳа бзиа иибоз иаб
иашьа Миха. Уажәыгь Ҳасан ибла ихгылоуп Миха рыцҳа заӷәра
импыҵаԥсаны иикыз аҟарач-ҽы еиқәа нырҳара. Уи изааӡаз
анапала дажырц аҭахызшәа иахьгәаҟуаз ивараҿ иҭнажааз
ажра шьымхахьы иҭагылан. Миха дышьҭан иԥсы ааиҭеикырц
ихы нықәиҵазшәа дыԥшӡаӡа. Амала иармарахь иҳазырҭра
илаҵакны игәы ашьа алыжж иааиуан.
Дыршьит харада-барада – игәаҿы раԥхьаӡа зхы ыҵызгаз абзиабара дахырҟьаны, дахьыԥшӡази, амаалықь-цәа ахьиҟәнызи
дрыхҟьаны.
Абасеиԥш егьа хлымӡаах ртәы адыруеит Ҳасан дызныланы днеиуа амҩаду. Абри амҩаду акәын Ҳасан иԥшәмеи иареи
рыбла ҭраа иззыԥшыз. Аха иажьеит. Иажьахьеит урҭ реиԥш
аӡәырҩгьы.
Ҳасан Даҭараа ирымариашаз ахәаҿы данааи, иааирҳәын
иҿыӡәӡәаа архаҟа илбаагаз амҩахәасҭа длаҿалеит.
Хьыблеи Адгәыри рус абас ихыбгалеижьҭеи, Ҳасан Ахьиаа иреиуаз аӡәгьы иашҭа ишьапы ҭеимыргылацызт. Ахьиаа
дырцәгәышуа акәым уи шыҟалаз – иара иусура аҵыхәала
анеира иқәымшәацызт. Егьыс Даҭараа адырҩегьых аиҳабацәа
рзынарышьҭырц ҩынтә-хынтә Аншаа зҭахыз еидибагалахьан,
аха зны Адгәыр ианшьа ихирбгалон, даҽазныхгьы
иара Адгәыр
ихаҭа, нас егьаумҳәан Ҳауида джәытә ԥҳәысми, лыҷкәын
зынӡагьы дылцәыӡӡар ҳәа дшәон акәымзар, Хьыбла илхылаз
афҩы лыхны лашҭа дҭалар
лҭахымызт.
Абас аҿыцәаара иаҿыз ҩыџьа рыбзиабара дырласырц
иааҟәымҵӡакәа аӡы ақәырҭәон абызҳәацәагьы.
«Иҟасҵахьази мшәан абри сара цәгьарас? – дхәыцуан Ҳасан
амарда даҿаланы дахьнеиуаз. – Исыздыруам, исҭоубоуп ишсзымдыруа... Нас иҟалазеи, снапы назхьысшьлак
зегьы асапыншәах аиԥш изсымпыҵабозеи. Уажәшьҭа абри аӡәк иҿы сааины
сыҟан, с-Мирод ицәа ихазбон, дҟәандан,
дразын. Схы санамыхәо
ӡымҳаҵәк сқьышә иқәикып
ҳәа сизыԥшын... Уи дхыбгалеит... Ыых,
ушьа улабааит Сааид! Ус аӡәгьы сҿы дааҭаршәны дсымшәиӡацызт,
аха. Аиашьара
шԥалзымҩаԥугеи уаҳәшьа маалықь... Ужьы скызар
хаԥыцла сацҳауан абыржәы! – ибжьы хәыҷык иааимпыҵыҵын,
ихаԥыцқәа неихеирӷәӷәеит Ҳасан. Нас ихәыцрақәа
даарылҟьан,
ихы ҩышьҭихит. Даҭараа ргәашә даадгылахьан.
Иҟалаз ацәгьарақәа зегьы зымпыҵҟьаз иара иакәушәа азныказ деиҵаӷәӷәа агәашә даадхалеит.
– Арахь уҭамлои, Ҳасан? – дцырга-цырго иара ишҟа лҿаалхеит,
иҳәар-ԥсаруа ашҭа иқәыз Маҵиса.
– Мап, сыццакуеит, шәбеиахааит! Аа, абра салам шәҟәык
ыҟан, – инапқәа қыџьқыџьуа, уи алхны хазы ишҭеиҵахьазгьы
ақьаадқәа зегьы еилырхны, ашәыра иааҭиган, Маҵиса лышҟа
инаирххеит. – Аӡӷаб лыхьӡала иҟоуп, – ибжьы ихаҭагьы имаҳауа
ергь ҳәа ҿааиҭит уи.
Маҵисагьы иахылҳәаара лзымдыруа иааимылхын, даԥхьашашәа
днахәаԥшит. Нас, иаазышьҭыз дсоумҳәаӡои лҳәозшәа
Ҳасан днаиҿаԥшит.
– Аӡӷаб дышԥаҟоу, Маҵиса, бхаҵкы сцеит? – ибжьы
қыџьқыџьуа дҵааит Ҳасан.
– Иуқәшәира, уҷкәын заҵәы дыхнымҳәында згәахәра
дшыҟазааша!–аҽырҳәа лылаӷырӡ нылҿашит Маҵиса.
«Ҳаи алахьыцәгьа, агәыӷәӷәара акәын исымаӡазгьы, уигьы сыннажьма», – ихы дазгәааны даауар-чарын, иԥаҵа
иалыкәкәаны илеиуаз илаӷырӡқәа ааирыцқьеит Ҳасан, ԥыҭк
данынаскьа.
Маҵиса, лыԥҳа лыхьӡала иҟаз асалам шәҟәы лылҭаанӡа,
аԥхьара зылшоз аӡәы илырбар лҭаххеит, дгьежьит-дхынҳәит,
аха
ус иманшәаланы аӡәгьы длықәымшәеит. Аиашаз, уи лыԥҳа лыԥсы
ҭаны аҩны дахьлоуз акы лмыхьӡазшәа длыԥхьаӡон, илҭахымызт
изаҟаразаалак лгәы иасша аӡәы ажәак иҳәар. Уажәгьы илыздыруамызт уи ашәҟәы зызкыз, иаазышьҭыз. Амала Адгәыр
иакәзар ҳәа иаҳа гәҩарас иҟаҵаны илыман. Лад дхынҳәаанӡа
илылымҭарц ӡбаны, лԥыраҳәа аџьыба инҭалҵан, дызҿыз лусқәа
днарылагеит. Аха илклак лымпыҵыҩрны икаҳауан, лџьыба иҭаз
лыԥҳа лысалам шәҟәы дкылблаа дагозшәа лгәы иабон.
– Нан, С-Хьыбла, – лҳәан Маҵиса, ԥсы лхаӡамкәа, еиџьыԥӡа,
зҽеидыԥсала итәаз лыԥҳа лаԥхьа днеиҳәҭҟәыҟәлеит.
Хьыбла лыхәда еидара дук ықәжьушәа аарла лхы ҩышьҭылхын,
лан дналҿаԥшит.
– Аа, баԥхьеи, нан, ари, Ҳасан иааганы инижьит. – Маҵиса
аконверт ааҭылган Хьыбла иналлыркит.
Хьыбла дааҭрысит. Уажәраанӡа акагьы зымҳәоз лыблақәа,
агәыӷра аимхәыц аархыҳәҳәылан, лылаԥш аконверт инахылгеит.
Ауатка џьбара акакаҷ шыхбало аиԥш агәыӷра аимхәыцқәа
акакала ихбало, лыблақәа дара рзы зегьы акы акәны, иҭыгга,
ԥаса ишыҟац, еиҭааҟалеит.
Маҵиса усҟан лыԥсы ӡаны, лышьи-лышьи еиқәҵо акҿаҩра
дазцахьан. Хьыбла дмыццакӡакәа, лнапы ҭыԥсаақәа рыла аконверт аахлыртлан, лылаԥш нахылгеит:
«Хьыбла, ҳҩыза бзиа! – абас иалагон асалам шәҟәы. –
Инықәаҳҵоит, иаақәаҳхуеит, аха иахаҳҳәаара ҳаздыруам асҟаамҭа
быҟамзаара. Иҟалеи? Ирласны адырра ҳаҭ... Ишәзымчҳазар
акәхап, шәарҭ агызмалқәа. Ус акәзар ишәыдҳныҳәалоит.
Адырҩегьых ҳцымхәрас дгәыдкыл ҳамаҳә Адгәыр!..»
Хьыбла уаҳа алада дамыԥхьакәа ақьаад бӷьыц ааилалырҟәҷын,
иршәны амца еиқәҵәашо изҭаз ауаџьаҟ инҭалыршәит. Нас, акагьы ҟамлаӡазшәа лҽеидԥсала дышьҭаԥшуа деиҭанатәеит.
Иаацәылашон, Цхакаиа астанциаҿы адәыӷба дааҭыҵит Сааид. Уажәраанӡа быбыцк иқәшәар, ахы зықәшәаз амшә аиԥш
иқәгыланы ибыбуаз ауаҩ, уажәы ибла ахьҭоу умбо деимашьыпны, ахьаԥарч аиԥш иԥаҵа ҟаԥшьқәа еиларгыланы акәын дшыҟаз.
Амшгьы иара илакҭа акәын иамаз – еимашәшәы, уажәы-уашьҭан
исума иқәоума здырхуадаз акы шынаҿыҵҟьарыз иԥшын.
Амырзакан аиԥш еиҵакҷы ишәыз ипалта ӡырӡ ахәда дҩахан,
ихылԥагьы иаҳа илахь илҭаршьшьны, еилақь инеиуаз
ауаа дрылаланы иҿынеихеит. Адәыӷба станциа аҩадахьала
еиҵҳәа ишьҭаз ашҭа дышнықәгылаз, аԥша нихасын, ихылԥа
ҩеихнакәыцәааит, еилаҳәашьа агәамԥхазшәа ихаҟынтә
ишьапаҿынӡагьы днеиланажәжәеит.
«Амцаԥшь уқәхысааит», – иҳәан гәаныла дуар-чаруа изқәа
амҵакны, нахьхьи ацәыҵлашара иадибалоз аҩны еиқәаҵәақәа
ихы рықәкны иҿынеихеит.
– Амашьына астанциа ахьыҟоу удыруазар? – дҵааит Сааид,
аԥша аԥхьа иргыланы ирқәасқәасуа иаанацоз ауаҩ хыцә данааивала.
Уи изнапык ала ипалта ахәда еимлагәа икны, егьи инапы
алада иҟьо дҩаивҟьеит. Сааид иааицәымӷхеит аԥша ааирҭала
ацара ахьиқәшәаз. Ԥшьшьаала дааҳәын зынӡа акьа еиԥш
иҽеикәаԥса, аԥша еимгәҳәо иҿылеихеит. Иӡамҩа наддыршшааит афырҭын еикәарҵәиуа иаанагоз ақәабаа-сабаа цырақәа,
иныҟәашәа маҷхеит, иԥсыԥ алагаҩагарагьы ааицәуадаҩхеит.
Шаҟа иуадаҩузеи афырҭын иаҿагыланы аныҟәара! Аиҳаракгьы
аӡын – уи ақәабаа-сабаа еилаӡҩаны аҳәиҵәҳәа ианаанашьҭуа
аамҭазы.
«Иабасҭахыз сара абри, – дхәыцуан Сааид, амшцәгьа
бааԥсы азы амшын ацәқәырԥақәа ирақәԥо аканџьа еиԥш
дықәԥақәсуа ашҭа дықәланы дахьнеиуаз. – Аӡәгьы сизеилымкааит: иҟасҵоз ззыҟасҵоз саҳәшьа, зыхьмыӡӷ зхысхырц саҿыз
сашьцәа, саб... Ҳахәда хиҽт рҳәеит ҳаиашьара, дсымбааит ҳәа
дықәгыланы дыҳәҳәон рҳәеит сан сзыхшаз... Дысҭахым уи
аԥхҭ, дысҭахым! – дыҳәҳәарц аԥсык ааигхеит Сааид... Сеилагама мшәан, дыззысҭахымда, дыззысҭахым, дзаҭәасымшәо аӡәыр
дсымоума! Ҳаилгеит!.. Ахьымӡӷ, ԥсра зқәым ахьымӡӷ, ашьа!..
«Сааид, ихьшәашәаӡа иарӷьарахь ала иџьыба иҭаз итапанча
неидирӷәӷәалт. Ақәабаа-сабаагьы есааира аҽарӷәӷәо, ахырҳәа
инампыҵҟьан, аҩарқәа акаҭран
еиқәаҵәа ықәыӡәӡәа, еивасны
рҿынархеит.
Сааид дкәытрабааха дааидаҳало амашьына астанциа
иҽааҩнаижьт. Икәлаауа аҭуан аҟны икнаҳаз афымца лампа
хәыҷы аарла ауада арлашон. Ицәҩажәӡа иҟаз ауада алаӡара,
акәакь икҿаҟәыҟәны итәаз ахаҵеи аԥҳәыси рыда ԥсы зхоу
аӡәгьы дыҩнамызт. Сааид ихылԥа ааихыхны агәаԥ-агәаԥҳәа
иган инаниҟьан, ауада лаԥшыла иааимидеит. «Арахьоуп аус
ахьыҟоу, арахь», – иԥхьон аҭӡамц кылҟааны, зылашара бла хәҷы
ҭхәыхәӡа иааԥшуаз ахышә. Уахь иҿынеихеит Сааид. Ахышә
ихы надикылаанӡа игәыҟаҵагаха аҳауа ԥхаҵәы-ԥхаҵәуа
иааиҿашәшәеит. «Шьыри, иҩнатәазаалак!» – ааигәахәт уи.
– Еки ақыҭахь ицо автобус ааира акыр агума? – дҵааит Сааид акартош-жәы ацәеиԥш еиҟәышьшьа иҟаз иқьышәқәа аарла
иҩеихихын.
Зҟаԥцә ҳаҭ-ҳаҭо, ихыгьагьааӡа аҟәардә иқәтәаз аԥҳәыс шәпа
ҿылымҭит. Илмаҳазар акәхап игәахәын, ахышә зынӡагьы
ихы
нкылакны деиҭаҵааит Сааид. Зыблақәа ҭымшаша иҿаԥшуаз
аԥҳәыс лхаҿы икыдыз асааҭ аҟыгәбжьы ада шьҭыбжьы
ыҟамызт.
«Усгьы сыԥсҭазаара башоуп, наҟ илҿарпҟазар иамоуи абри
леиԥш иҟоу аԥҳәыс!» – иԥсы ҩеины ихәлымшәа ааннакылеит
Сааид.
– Даҽа ҩ-сааҭк рышьҭахь, – амаша аҵахьынтә иааҩуазшәа
иаҳаит аҵыхәтәаншәа уи лыбжьы.
Сааид иаҳаз дҩеилнашьаан, ихы имахьха деиԥхьхәыцуа
акыраамҭа дгылан. Нас, ашьамҭлаҳә ишьоушәа ишьапы
хьынҭыџьқәа шьҭарҳәазо ашә ахь иҿынеихеит. Адырҩегьых
еилаҳантоз
ақәабаа-сабааи афырҭыни даамҵадырсын, деилажәжәа-еилаԥԥы дрыманы рҿынархеит уи. Ихылԥа кәамҟьеи
алашәарыца алымҳацәқәа реиԥш аҟьаԥ-аҟьаԥҳәа
аԥша иӡамҩа
ианнаҟьоз ипалта ахәдеи иаурзыхьчахуаз анаатә зҿанаҳәалоз
ихы-иҿы. Аԥсуамца дахатәоушәа зны днаҳәны ивара амҵеикуан,
нас дааҳәны – изқәа, аха иахьабалак иазеиԥшны анаатә икыднаршаауан.
«Усоуп ишыҟоу, – ихы дацәҳауан уи, – зыгәра умгаша игәра
угар, уахьымтәаша утәар, абра укылнагоит... Ҳы, абра укылнагоит?.. Ара иабаргәызеи! Ашьа, абахҭа, агәаҟра, аиҭагәаҟра..»
– Сааид иԥсы изеивымго деихәларчны дызмаз амшцәгьа иналибааит зны дызҭашәахьаз абахҭа акамера хьшәашәа. Ицәа
дынҭыхьҭшьааит, аха ауарқьмца зҵоу ар рчуан еиԥш ахәараҳәа
игәы шеилашыц еилашуан.
Аԥша ацарҭа иҽанеиҭа, иныҟәашәа еиҳагьы иааирласын,
иԥаҵа аӡыԥсы алыкәкәо, адәыӷба станциа аладахьала абарҵа
иҽааҵаижьт. Абарҵа лахьхьынӡа-ҩахьхьынӡа иҭацәын. Ахәа
илаԥхьаз аҟәарҭ еиԥш иҽааиршәшәан, ихылԥагьы ааихыхны
ашиҵә-шиҵәҳәа иварахьшәа иааиҟьан иааихеиҵеит.
Сгылар, уаӷеимшхара, сҵаауазар акәхап, игәахәын, иҽаарҽеишәа,
аԥша зҵагьежьуаз абарҵа дыҵаланы иҿыҩеихеит:
«Еки ақыҭаҿы ианшьцәа нхоит ҳәа сарҳәеит, – адырҩегьых, иаха
шаанӡа дызмырҭынчуаз ахәыцра ааизцәырҵит, – уа даныҟамла,
нас анышә дыҵалт ауп, уаҳа сыздыруам... Анышә дыҵалазаргьы,
дыҵысхуеит. Сгәы иалеиҵаз аҵәымӷ алсымхкәа иссом сԥаҵа, иахаскуам снапы мца-ԥха!.. Даҽа ҩ-сааҭк агуп уахь ицо амашьына
ааира. Сабацари ҩ-сааҭ дуӡӡак..» Абас дхәыцуа ихы ҩышьҭихын
икыдыз аҩырақәа дрыԥхьо иҿыҩеихеит. «Ахашфарҭа» ҳәа
ианын авокзал еихҳәа-еиҵҳәа ду агәҭаншәа. Меигӡарахда
икылҳәа-кылҳәа иҩыз анбанқәа алҩаҵә рхылззуа иҩеиуашәа
игәы иабо, дышрыхәаԥшуаз, ашә ааимҟьан, аӷьал-пал рыма
гәыԥҩык ахацәа аадәылҵит. Иԥхаҵәы-ԥхаҵәуа ирышьҭаланы
иааиуаз аҳауеи ахаш афҩи анааиҿашәшәа, иҿыҵа аӡы ҟәандаӡа
иналжжит.
«Макьана аамҭа сымоуп, акгьы снацҳап,» – иҳәан гәаныла,
аӷьеҩҳәа апружина икыднакшалаз ашә аартны, ахашфарҭа
дныҩналеит. Уԥсы уздәылымго иԥхан акрыфарҭа
аҩнуҵҟа.
Ауаагьы рацәамызт. Ашә дахьаахыҵыз иарӷьарахь ала акәакь
икҿагылаз астол ҭацә днахатәеит Сааид. Мчыбжьык аахыс чысԥхак иахамтәацыз арԥыс, уажәы иԥынҵа инҭашәшәаз афатәқәа
рыфҩы ихы ааиланаргьежьит... Ихылԥа ивараҿы игылаз аҟәардә
ҭацә инықәҵаны,
еилажәжәа иҟаз ихахәы рҽеиуа, ахәыҭаҩ дааип злеигәахәуаз ашә ахь днаԥшит. Абуфеҭ аԥхьаҵәҟьа астолқәа
еиԥшьны, иаханы ауатка ажәра иаҿын џьоукы. Сааид, иӡӷраԥшьӡа
абуфеҭ иҵагылаз арԥыс еихиаа илаԥш неихьырҳәазашәа, зыбжьы зхықәынҵа аныҳәаҿақәа аԥызҵоз
ахацәа инарылеиҵеит.
Иаразнакгьы ихаҟынтә-ишьапаҟынӡа аҽыԥҳәа амца леихҟьеит,
ишанхаз ибла аҷыцқәа есааира рыҽдырҭбаауан, идақәа ххахон.
Иџьыба иҭаз итапанча ааҭиган имаҟа инавҵеиҵеит.
Сааид икылкааны дызхәаԥшуаз арԥыс иаргьы дгәеиҭан,
иҟыбз-ҟыбзуа уаткала ирҭәны иикыз ахпыҿ хыҟьашҟьашо
астол инықәиргылеит. Сааидгьы ихылԥа длаханы илеихаиршьшьын абзырбзан агәыцә инҭарҵаз апатрона аиԥш иҽырхианы
даатәеит.
– Сӡырҩуеит! – датәамбакәа варала дыԥшуа дааихагылт
ахәыҭаҩ.
– Ахаш, – иҳәеит Сааид, илаԥш ааихмырсыӷьӡакәа дахьыԥшыц
дыԥшуа.
– Иҩбаны?
– Аиеи!
Аԥсԥштәы змаз Капитон ивараҿы итәаз ихы неиҿеикын,
жәақәак иеиҳәеит. Уи ԥыҭрак анааҵ, иҽаԥшнымҵаӡакәа
ԥшьшьала дҩагылан, ҵаҟатәи ашәала дындәылҵит.
Ахәыҭаҩ рацәакгьы мырҵыкәа саан дук азна ахаш алҩаҵә
ахылызз иааганы Сааид иаԥхьа иаақәлыргылеит.
– Ашкәакәа шәкы, – иҳәеит Сааид ибжьы мырдуцәакәа.
Ахәыҭаҩ уи еиҳа ишылгәаԥхаз удырратәы лхы-лҿы аҽаа_
ҟанаҵан, ашырҳәа абуфеҭ ашҟа лҿыналхеит. Наҟ-ааҟ еиҿаԥшуеит
еидымслар ада ԥсыхәа змам аиӷацәа ҩыџьа. Сааид
ахәыҭаҩ иаақәлыргылаз ахпыҿ аҟыԥҳәа ҿамҩак ала илбааданы инықәиргылеит. Нас, икәалкәаџьо иқәгылаз ахаш амҳаҵә
ааҵишьын иҿахьы аҿыҩеирхеит.
– Аҩыза! – атыгә-тыгәҳәа ишьҭахьала изқәа аӡәы днаснасит.
Сааид уи инапы даблызшәа дааҭрысын ихы анҩышьҭих,
рҽеидыԥсала ихагылан ҩыџьа амилиционерцәа.
– Ухәы уахҳарҟьоит, аха акомендатураҿынӡа уҳацнеироуп, –
иҳәеит руаӡәы.
Сааид иааиқәлашьцеит, аха имчыз, уаҳа ирымамккәа имҳаҵә
акараҳәа астол инықәиршәын, дрыцны дындәылҵит.
Аӡынра мцацызт, аха аԥсабара ааԥын афҩы хаа ахылахьан. Иҿыхеит абра аӡынра бааԥсы зыԥсы ацәынхаз
зегьы: ицәҳәны игылаз аҵлақәа алса еиԥш ирықәпапа,
акәылкәаҷыҳәа ишәаҳәон аҵарақәа, амырхәага хаа рывара аҭа, рҵыхәақәа ашиҵә-шиҵәҳәа инымҩанҵо, ицәырҵны
игылан арахә. Дҭыҵит анхаҩгьы: ицҳафыруа иҩыҵракыз
иеигәышә рхьысит абыца, аҵәҩан; ихәхәа-хәхәаӡа алҩаҵә
ноуижьт афидарҭақәа рҟны; алагәамҵ еиԥш аҿаԥ-аҿаԥҳәа
ацқәа еихакшоит ачаи хзырҟәдаауа амыркатыл; макьаназ
иҿыхьшәашәааӡа, ахәхәа-хәхәаҳәа иасуа аԥша иалыҩны
иуаҳауеит ашәабжьы хааӡа.
Ҩ-ҭаацәак рыда мзахәаа зегьы гәырӷьаҵәа иаԥылеит
рышәхымс
иаақәԥалаз ааԥын лахҿых. Ҩ-ҭаацәак ирбомызт
ианыхәлоз, ианшоз, урҭ рзы иԥхомызт амырхәага, ишәаҳәомызт
аԥсаа, урҭ ираҳауамызт ааԥын афҩыхаа; урҭ шыцәаз рхы ԥҽны
ирбеит, урҭ зыхӡыӡаауа ирааӡоз агәил шәҭқәа аканӡара иаҿын.
Абри аус пылҳаҭ ҟалеижьҭеи Адгәыргьы уаҩҵас чаӷьак
иҟырҟы илымбаацызт. Уи иан дыгәкы-ԥсыкуа иаԥхьа инықәлыргылоз
афатә ачымазаҩ хымхәа иеиԥш днамцклас-аамцкласны,
иҿы иҭабылгьо ианалагалак дааҟәыҵуан.
– Иумухша уан! – дналагон, иҿаҵақәа ԥхьаӡо, еиџьыԥӡа
иаԥхьа итәаны изыԥшуаз иан, – саџьал ааиаанӡа сзушьуазеи,
срыцҳами абааԥсы, агәаҟра аҟырҟы скылсхьеит!..
– Исымфеи мшәан, аа акрынсыжьма, инхаз бгәы иалазар...
– иан дрыцҳашьаны ажәжәаҳәа ихәы амхра деиҭаналагон
Адгәыр.
Игхеит. Ибла гәыҭбаақәеи иԥынҵа ԥшӡеи иҭынхаха, иӡамҩақәа
еидҟьаԥсла дҟалеит. Уахыкымзар-уахык изыхҟьалак-изынԥалак уи аҭыӡшәа рыҩны ицәырымҵкәа изааиламтәеит.
Аԥсра иақәшәаз иҭынхацәа игәы рмышьҭырц ишеизо еиԥш
акәын абраҟа есуаха руа-рҭынха шеидибагалоз. Урҭ Адгәыр
ичара хәыҷы иазкны иҭеиҭәаз иҩы шынырҿакәалак, ахуҳәа
иаацәырыргон:
– Ахьиаа рыԥсгьы-рыбзагьы... – рхәы рырҭон Адгәыр ианшьа
Хьизан дназлаз џьоукы.
– Сыздыруам сара, – иҳәон Адгәыр ианшьа Гыц Ҟазауҭ иԥҵа
аҩы алкәкәа дахьтәоу, – алибов ҳәа уажәы ҳаҷкәынцәа чымазарак рзыҟалт акәымзар, ҳара ҳхаан, уи аиԥш аҵабга-жәа
заҳахьадаз, избахьадаз. Алибов уҳәа уаҟәыҵ, уцқәа ыҵихрын
саб. Аа, сара ԥҳәыс дышԥаазгеи – саб чарак аҿы дибеит, абыржәы
аҩны иҟоу аҭакәажә, дигәаԥхеит, дысзиҳәеит, дысзааигеит.
Ухаҵоуп мап-чап уҳәозар. Мшәан, мапгьы зысҳәарызеи саб
ацәгьа сыдикылозма!1. Уи даазгаанӡа, ҵасым ргәахәзар акәхап,
аарла џьара ҳнеихьдырԥшит. Исҭоубоуп, амқьаҳ аԥҵәаразы
ауха срыманы ианааҩнашыла сшылзымдырыз. Мқьаҳбақьылас
илырҭаз – санду лыбзыцәашьа иԥа Татыгә рыцҳа иакәыз
џьылшьозаарын даазгаз, амқьаҳ ԥҵәаны, уи иашьас дышлырҭаз
лбаанӡа... Нас уажәы?!.
– Анцәа ишиҳәара! – инацдырӷзуан рыбжеиҳараҩык.
– Аа, Анцәа иџьшьарала сашшуа сыҟам!
– Алиубовгьы ухы иаақәукрын, афҩы змоу акы акәны
иҟазар.
– Ҳаи, усҟан ухаҵкы сымцози!..
– Дара зчыс хәымганы Ахьиаа изфо, ишырҳәо ала, рыӡӷаб
дызшаз дисасны дыҟазааит, аха ажәа бааԥсы, ахьымӡӷ, – мамоу!
– Ауаа ирҳәо!
– Афҩы, ухаҵкы сцеит, афҩы!
– Афҩи ахьымӡӷи рзоуми, мшәан, адәы ҳзықәу?!
– Урҭ рыгәхьаа ҳкымзар, шәааи абыржәы аԥхара шааҟалалак,
наҟ ҳҽеилыхӡаны адәы ҳақәлап...
– Аҳәса рыда икажьда, Ҳауида? Аԥҳәыс дыззабго Анцәа
данбиҭа.
– Иуҳәо арбану, абас сцәыххаашәа субоит, аха иаасҭаххар,
уаха радеида ҳәа хәҩык узыҩназгалап.
Реирашьа ахапеиԥш абас инеимхада-ааимхадо, ауаџьаҟ
амца ргәыҵарш, раҵәцақәа неидкшало иааидтәалон Адгәыр
«абзиа дақәшәар зҭахыз».
«Ус шәымҳәан, дад, залымдыррак ҟалазаргьы ажәлар рыбз
хәшәуп, хәыҷқәак бзиа иеибабеит, иеицәҳарӡрым!» – зҳәозгьы
рацәаҩын.
Аха «шәнаскьа, уара, ижәуазеи, ԥҳәыс еибак усгьы уаҩ длымам, лашҭа аҟьымсар ҭаҳажьып ҳәа шәаҿума» – инақәырӷәӷәаны
инеиларԥсон аҵыхәтәаны ҳҭынхацәоуп ҳәа ишьырԥаԥаны игылаз. Уи нахыс убарҭ абри аҩнаҭаҿы есааира рхыԥхьаӡара маҷхо
иалагеит.
Адгәыр дбалыбаҭо ҩ-мцак дрыбжьан. Ҩ-хәыцрак наҟ-ааҟ
иадтәаланы иҭаҳаҳа ирфон игәы. Руакы, рцәашьа змоуӡаз-абзиабара, егьи – дахьцалак игага аиԥш иааицрымҵӡо ишьҭоу –
ахьымӡӷ. Урҭ рыблақәа ҭибахуан, рхыцәкәакәынқәа
ыҵибахуан,
бӷарҵахьы еигәыдгыланы арԥыс игәаҿы еиқәԥон. Иара руа дыздгыларыз издыруамызт, аԥшатлакә абӷьыжә шеикәанарҳәуа аиԥш.
Аҵыхәтәаны даазқәылаз, дшызаҵәхаз еиҳа-еиҳа иныруа
далагеит. Уи аӡбахә шаацәырыргалак, аҽырҳәа ихаҟынтә-ишьапаҿынӡа аԥхӡы хьшәашәа наиқәнаҭәон. Нас, ихы ҩнапыкла
икны, асаараҟа дышьҭаԥшуа днатәон. Иааиуан аҳаша ҭызгаз
аӡымҩас еиԥш ажәа хәашьқәа ҳанто, дамбаҵасгьы
иааицгылон. Ианизымчҳалак, ахьшәҭҳәа ихы ҩышьҭыхны, днарылаԥш-аарылаԥшуан: «Уара шәаҟәыҵ, шәуаами, абаақәа!» – ҳәа
дыҳәҳәарцаз акагьы шигым амца зхыҳәҳәылаз ибла гәаақәа
ирхубаалон. Уи акәым, аҵыхәтәаны ҩынтәҟагьы ашә аӷьеҩҳәа
икыдҟьаны ддәылҵны дцахьан.
– Ҳы, ақәыџьма! – иҳәеит Хьизан, раԥхьа ус анырзиу.
– Икалҭ ҳҿаҟьаны дцеит, – наҭеикит Ҟазауҭ.
– Ҳазҿу башоуп, – рҳәеит џьоукгьы, раҵәцақәа нықәыргыло.
– Башаӡам, абри амчыбжь ахала-аҵыхәала, Ахьиаа рааҵра
радеида ҳәо аҭаца дсыма сааҵысны смаауазар, саб Раџьаб
сиԥам! – абри аухаҵәҟьа ҭоуба иуит Адгәыр ианшьа Хьизан.
Адгәыр дахьаадәылҵыз, ииаҵәахә иԥшаарц иҭахызшәа
иӷраҷкәынӡа иқәҵаны иҟаз ажәҩан даҵаԥшуа акыраамҭа дгылан. Нас акәасқьа абарҵа дыҩхалан, ԥаса ишыҟаиҵалацыз
еиԥш
агәҭантәи ашьаҟа иҩнапыкгьы аакәыршаны, Ҩԥсҭа аԥшаҳәахьы
дыԥшуа даагылеит. Ибла нахигеит амза зҭаҷҷоз
Даҭараа рашҭа.
Еиқәыхьшәашәа, еиқәылашьца игылан есуаха зыбла ҭыԥхаауа
архахьтә изааԥшлоз Хьыбла луада. Игәыблра здыз акәасқьа
хыбшкәакәа илаԥш ааҟәиган, зҿы еирханы игылаз амаҵурҭахь
инаиршәит. Ҩадахьала иаҿакыз ауадаҟынтә лашарак ҭааӡа
ибон.
– Хьыбла абна дыҟоуп!» – аԥырԥырҳәа игәы амца нҭагьежьит
Адгәыр. Ихы ҭууа дааҟалан, ашьаҟа инадҵаны, илацәақәа
неиқәиԥсеит. Даамҵадырст ахәыцрақәа, ибла иҭапапеит
игәалашәара хлымӡаахқәа: илымҳа иҭыҩуеит Хьыбла
лыҵәаабжьы, абжьас аиԥш джәылоит ахаан иимбац ауаҩы
гыгшәыг,
иҭашәарц иаҿуп абзиабара амра... Нас ахәшәтәырҭа,
Лад ихалаҭ, ашәытара иаганы дназҿаԥшыз Хьыбла лхы-лҿы,
аҳәса реицәажәара, ашьҭахьтәи ахынҭаҩыҭара... «Мап, мап!»
– урҭ агәалашәара еиқәаҵәақәа ишилшоз ибжьы ҭыганы
дрыҵаҳәҳәарц аԥсык ауп иааигхаз. Иблақәа аахитит.
«Ус шәымҳәан, дад, залымдарак ҟалазаргьы, ажәлар рыбз
хәшәуп...» – илымҳа иҭыҩуа иалагеит абарҭ ажәақәа. »Шьыри, Ҳасан ибла сынҭаԥшызшәа сыҟандаз, – ааигәахәын ихы
ҩышьҭыхны Ҳасан иҩн хәыҷқәа зҿаҟәыҟәыз амарда ашҟа
дҩаԥшит. Аҩн хәыҷқәа пашә-пашәӡа, амза ашәахәа ргәыҵарԥхо,
амарда иаҿагылан. Адгәыр урҭ изхара изымбо дышрыхәаԥшуаз,
рмаҵурҭа ашә аартны, аурур рымшха, еишьҭагыланы адәылҵра
иналагеит, илахьынҵа аӡбаразы еизахыз, рҭынхацәа.
Адгәыр ашырҳәа ашьаҟа даадҵын, иуада длыҩнапҟа дцеит.
Иҳаҩсыз асабша ауха Уазганаа рчараҿы Адгәыр ианшьа
Хьизани Хьыбла ланшьа иԥҳа Ҷымеи ишеидԥсыларыз цәгьала
иааидыргеит.
– Ҳаи, ихны ишԥалҿоу, ӡӷаб мыжда!
– Иуқәшәира-исықәшәира дылҿанагалааит!
– Ҩԥсҭа далаҿаҳәазаргьы дазыӡәӡәом, уи ахаҵа.
Абас итоу-тоуны ачараҟны уи ада ҭыӡшәа ыҟамкәа иаарылаҩит.
Амҽышагьы чаран, аха Ҷыма дауаагылахуаз, ашара шылбаз,
аҩнынӡа сымцар ҟалом, лҳәан лҩызцәа ааныжьны дықәҵит.
Уи лыԥсы лгәы икылачны, лыхәда адақәа еибархха, Даҭараа
рашҭа данааҭалоз, ақьафын шкәакәа зҿаршәыз ашьха блахкыгақәа аарла амра абыз ҩрывҵнагон.
– Аа, Закьач, уҽаанкыл уа! – Маҵиса рыжә ԥыдеи лареи еибарххо ахьара даҿын, Ҷыма данааиуаз гәалымҭаӡеит.
– Ажә бара ибымхьар уаҳа изхьоз уаҩ дҟамлаӡеи? – дшаалхагылаз лыҽхыршәааны ҿаалҭит Ҷыма.
– Ух, сышԥашәеи сара гәаҟ, Ҷыма боума мшәан, – Маҵиса
лыжә акыкмацәқәа ааулышьҭын, деиханы дҩагылеит.
Ажәгьы ари сзырбаз аҳәазшәа инарыдҟьан, иқрымҽаны ашҭа
инықәлеит.
– Угәарымлааит сушьҭалаанӡа! Акыкақәа ҷҷан исхаԥшьом,
арахь еимашы игылоуп, дуаруаруан Маҵиса.
– Лад дабаҟоу? – дҵааит Ҷыма иаахҵәаны.
– Уи уажәшьҭа аҩны дыбзырбода, ашамҭаз иҿыҭбжьы абнахь
ахәахьынтә исаҳауан, – наҭалкит Маҵиса.
– Даҭа?
– Афидаҭрахь дцеит.
Ишеицәажәоз рҩыџьагьы амҵурҭа ашә инхыҵит.
Амца еихәлашаауа изҭаз ауаџьаҟ авара даадҟәыҟәлашәа,
деиџьыԥӡа аԥс-ԥштәы лыманы дтәан Хьыбла. Ҷыма данылба
деихан аарла дҩагылеит.
– Уа бтәа, уа Аншаажәқәа имҟаҟаӡакәа илбаардаз! – Ҷыма
лҽырзажәӡаны днеин, Хьыбла лыжәҩахыр лнапы нықәҵашәа
длалыртәеит.
Маҵиса лашьа иԥҳа илҳәаз днеилшьаа дагеит, аха илкыз, уи
лыбз закәыз лдыруан лыҽлылалымгалеит.
– Ухы ахьноумгаша ухы ноугар, усоуп ишыҟало, – Ҷыма
ҟәардәк даахан, ауаџьаҟ иҭшаауаз амца лгәы ашԥы амҵакны
дныҽҳәатәеит. Иҟәазгаӡа иҭатәоу акәара лашәы аиҳа игьамданы урхыԥшылон лыблақәа. Урҭ наҟ-ааҟ ирцыргаз акҷырақәа
кахәхәа-кахәхәа ишнеиуаз аилашлара иаҿыз лхахәы иналаӡ
ицон.
– Ажәцәеимаа зҿакшаны ирыпҟоз, атәитәыхцәа ракәын
уажәшьҭа ҳазмыршәацыз! – агәамчам зԥырзҳәаз аҩар еиԥш
ихашхыҵәа рҿаархеит лгәы икылачны иҟаз ажәақәа.
– Нан, нан, акыр сықәшәахма? – лведра амаа ахьеҩҳәа ахы
инықәыршәны, ауаџьаҟ дааҽҳәатәеит Маҵисагьы.
– Иаҳәшьаԥа ԥҳәыс дизааигоит. Ачаразы ибеиҳәоит,
саҳәшьаду, ачаразы, бҽазыҟаҵала! – лхы-лҿы ҵашәшәала
ԥышәырчча ҵандашәагьы акы нықәылҵан, Маҵиса лызқәа
днаснасит Ҷыма.
– Дзаҳәшьаԥада, дзаншьада? Ибҳәо сзеилкаауам, нан.
– Дзаншьахда, ҳахаара Адгәыр ианшьа, Малыҳә Хәаԥала иԥа!
Хьыбла урҭ ажәақәа дшеилыршьааз удырратәы дааҭрысын,
адырдырҳәагьы даазқәыршәшәеит. Нас лхы ҩышьҭылхын:
«шәалагахма шәанаџьалбеит!» – лҳәашашәа, лангьы Ҷымагьы
лаԥшыла иааимылдеит.
– Бара быԥсит, бҩеит, анышә аԥштәы быманы, баҵкьыс
еицәоу бхыччо, ахәа бааҽҳәахеит, – Хьыбла лхы лықәкны,
амҩахь илӡбыз ажәақәа ҭыршәшәо лҿаалхеит Ҷыма, – иара
мҵык ицҳазшәагьы имԥхьаӡеит. Иацы аусҳәарҭаҿы дызбон,
зҷықәа маҭәақәа ирылахәаԥсахьаз, дыббар дыбдыруама –
иҽҭҳәаны иҽеилеиҳәан, ихәда хазза, аа-лак ирзымфо, аӡӷабцәа
дрыхәлаҟарҟаруа адәы дықәуп...
Хьыбла ԥшьшьала лхы ҩышьҭылхит.
– Уи аҿы быҟандаз, – ажәылара дшаҿыц даҿын Ҷыма,
– иԥҳәыс дҳәаны дтәоуп. Иахьшәны ауха, радеида ҳәо, абра
бааҵра дныҵганы ԥҳәыс дигоит...
Лыблақәа шанханы Ҷыма дышлыхәаԥшуаз, аҽыҩҳәа лылахь
аԥхӡы хьшәашәа аақәнаҳәан, ишлылымшоз удырратәы лхы
ауаџьаҟ инадылҵеит Хьыбла.
... Ишҳаҭәаҳамшьоз, ҳара ҳаҵкьыс ииааит. Ҳара ҳаԥхьа дара
шәаҳәарц, икәашарц иаҿуп. Ҳара ҳаԥхьа сҳәахт – иахьшәны
ауха, мшәан, иахьшәны! Иаха ианшьа сцәа рқшаны еимаас ианиӡахуаз, ажәлар дрылагыланы имӡаӡакәа
аҿҳәарагьы
иҳәеит – уажә иааиуа амҽыша ауха, ашәахьа чароуп, – уажәыуажәы аҿҳәара иаҵылшьуан Ҷыма.
Хьыбла лдақәа лылаԥыҵәҵәа ицап угәахәратәа есааира иххахон, иҭыҵуан лгәы, инаскьон агәаара аазыхҳәҳәылоз
лыблақәа.
– Бзыԥ нырцә Кәанџьариаа дырҭыԥҳауп рҳәеит. Абра ашкол
ишәыцалгаз лакәхап. Изларҳәо ала лҭаацәагьы ирдыруазаап.
Уи ауп ианшьагьы ажәлар дрылагыланы дзыҟаауаз...
Хьыбла лаԥхьа даацәырҵит ашкол ирыцалгаз Нана Кәанџьариа-ԥҳа: ӡӷаб ԥшӡакы, ҵаӷакы, еинаалак. Уи Адгәыр диҿынҵәаауа
бзиа дылбон, ркласс аҿы зегьы ирдыруан азы лылахь ҩеиҵыхны Адгәыргьы Хьыблагьы рыбла дзыхԥшыломызт.
«Ҳы, Нана лтәы иагеит. Адгәыр ԥҳәысс дааигоит!..» – лҟәардә
лыҵасызшәа ахьшәҭҳәа дҩаҵҟьеит Хьыбла.
– Рыжәҩақәа рнапы кылибаданы, адәыӷба инҭаланы аҵарахьы
еиццап, бара бхырқәақәо абра ахәа былатәаз...
Хьыбла лхы злаҭаҳәҳәаз ашьал аалхылхын, иршәны аҟәардә
инықәлыжьт. Нас, ишашаӡа икыдыз асаркьа ду днадгылан,
лыхцәы ԥыртланы иқамызуа иналықәыжьны, аҳәара дналагеит.
– Ахаҵа ҳаӷоу игәра игааит, абзиабара ашәҟәыҩҩцәа роуп
изхәыцыз... – Ҷыма дҩагыланы Хьыбла лыхцәы лнапы алшьуа
даалыдгылеит.
Маҵиса дшанханы, илҳәара лҿамшәо, рҩыџьегьы дрыхәаԥшуан...
Уазганаа рчараҿы ираҳәан Адгәырраагьы Ҳасангьы. Ҳасан
Адгәыр аҩны дсыздәылгозар збап игәахәын, амра ҵлакашәара
аҟара аҽанҩышьҭнах, иҽааилеиҳәан, икәымзцәа хылԥа кәамҟьа
ихы иаақәыршәны, Адгәырраа рҿы дылкыдгылеит. Адгәыр џьара
ацара згәы иҭоу аӡәгьы диеиԥшмызт. Уи инапы иакуа иамкуа
ркәасқьа ашьҭахь илашьҭыз аҳәсҭа дхыланы аҟәынџьқәа даарысуа рхыҟьҟьара даҿын, Ҳауида дивагьежьуа иҟәшәаны чыгә-чыгә еизганы ишьҭалҵон. Ҳасан данырба рҩыџьегьы изҿыз
иааҟәыҵны, иара ишҟа рҿаархеит.
– Анхара шәалагеит, ҽаанбзиала инеиша! – Ҳасан урҭ зҿыз
игәы иаахәаны ҿааиҭит.
– Ҽаанбзиала еицнеиша! – иаауеи ҳнымхакәа, џьоукгьы
рџьабраҟнытә сынтәа еиҳагьы еиӷьны ҳанхароуп!.. – Ҳауида
сыҷкәын иахиҳәаауазеи лгәахәын, алаӷырӡ иабылхьаз
лыблақәа ҭыҟаԥшьаа дҩаиҵаԥшит. Ҳасангьы ихы аԥшнымҵацәакәа
днаизыԥшит. Адгәыр ԥышәырччарашәа акы ихы-иҿы
инықәлан, аха иаразнак инықәба ицеит.
– Иахьа Уазганаа рчара атыршә иаҳарсроуп! Бара бымцаӡои,
мшәан, Ҳауида?– даахыш-ҿышит Ҳасан.
– Ыы, сымцакәа изуеи, шәара шәҩыџьагьы шәаҵкьыс
сеицәоума сара...
Ҳасангьы Ҳауидагьы адырҩагьых Адгәыр инаизыԥшит. Аха,
Адгәыр ихы-иҿы акы анухуа иҟамызт, иблақәа ҭыгга, ажәҩан
иаҵәа иаларсушәа иааԥшуаз ашьха шкәакәақәа дырзыԥшуан.
– Шәара акәасқьахь шәхал, Ҳасан, сара аҵәыцақәак
зхыжәжәылаша џьара акы аасырхиап, – лҳәан Ҳауида, рҩыџьегьы
ааизныжьны, амаҵурҭахь лҿыналхеит.
Абри аус иақәшәеижьҭеи, Ҳасан ашҭа дшааҭалалак, Ҳауида
изҽыҵылгалак рҩыџьегьы еизныжьны дырԥырҵуан. Ҳасан
иадраӡагәышьомызт акәымзар, иара ибз аҟара Адгәыр
ихәра иахәашаз џьара хәырбӷьыцкгьы зыҟаломызт. Уи дшынаихәлацәажәалак,
амырхәага иарԥсаҳәаз адәыкрын еиԥш
дычча-ччо иблақәа аахитуан. Нас даҽа бзык афрангь еиԥш
ихьысаанӡа иаҳиҭқәит ыҟаны, ихьышьҭрахь дгьежьит убауоу
уҳәаратәы дыҟазаауан.
Аҵәыцақәак зхыржәлашаз акәым, аҭамада далхны «ура» ҳәа
узхатәашаз афатә рызлырхиан, иԥхеиԥхеиуа лҩи луаткеи наваргыланы дырзыԥшын Ҳауида. Уи дыԥшын зқьаӷьариа лымҩа
иаԥшу арԥыс дшымԥшра: лҽеидыԥсала дӡыҩӡа дыштәоу, лгәы
лыҵасны ашырҳәа дҩанаргылон, ашә днылаххны акәасқьахь
днаԥшуан, аха аӡәгьы ихабар лбомызт. Нас Лшьапԥынҵақәа
дрықәгыланы дҵыркьакьо, лыԥсы ӡаны, ркәасқьа ауада ду
ахышә днаҵагылон.
«...Ауаа зегьы ирҳәо уазымхәыцын... Ухаҵаӡами уара... Уҭахызар
иахьаҵәҟьа аныха сҩамҵагыланы сқәуеит... Арыцҳара...» –
Еихьышәшәа-еиԥышәшәа, еидҳәалаӡамкәа илзааиуан Ҳасан
иажәақәа. Ҳауида, иҭыҵны ицоз лгәы ллымҳақәа анардагәалак
адырҩегьых ԥшьшьала амаҵурҭа ашҟа даагьежьуан.
«Дазыҟаиҵоит, – ахәыцра дналагон, лыцлымҳәа лнапы
аҵаргәа астол аҵкар дадтәаланы, – ишԥаҟасҵари, сҽысшьыр,
акагьы сымбаӡакәа, аҽада абгақәа ирфаз аиԥш слыбжьаӡ
сцоит,
арахь афҩы, хыҵшьа зықәӡам афҩы!.. Иара дылхыԥсаауеит...
Ажьа шкәакәа зкыз сышԥеиҩызахеи, сара хлаҳәада... Мап, мап!
– дҩаҵҟьан Ҳауида, – иара дсымазааит, иара дысцәымԥсааит,
ииҭаху дааигааит!» – лыбжьгьы маҷк иаалымпыҵыҵны,
дҟәындҟәындуа ашә ахь лҿыналхон уи.
Иабаҟоу Уазганаа рчара, амш шьыбжь хыҵит. Ҳауида лыфатәқәа
хьшәашәацыԥхьаӡа илырԥхоит, еиҭалырԥхоит, дыԥшуп...
Ашҭа абжарак ашәшьыра аахыҵәахьан Ҳасангьы Адгәыргьы
иуагы-бзагха ауада иаадәылҵны, абарҵа ианаақәгылоз.
Ҳасан
шьыжьаахыс иааихмырсыӷьӡакәа дҿамҟәозшәа
ицлымҳәақәа
ааԥсаны, ихы ҭууа дыҟан, аха зхымҭа камшәаз ашәарыцаҩ
иеиԥш игәалаҟазаара бзиан. Адгәыр уиаҟара ихы аԥшниҵар
иҭахымызт, аха ан лыбла гәыразқәа изырцәымҵәахт игәаҿы
еилархәаз арахәыц аԥтлара ишаҿыз.
Адгәыр, Ҳасан иааидицалан, ԥшьбаҟа-хәбаҟа аҵәыца иаргьы
ижәит, Ҳасангьы ииржәит, Ҳауидагьы даареигәырӷьан, Анцәа,
Анцәа шылҳәоз лфырџьан ԥшьыркца шьапы хәхәала хԥа ауатка
ааҭыркәкәа илжәит.
Рҩыџьегьы рыбзиабара рымҟәыҵшәаны асаба илашәеижьҭеи,
иахьаҟара игәалаҟара бзианы дҟамлацызт Адгәыр. Ҳасан
днаскьаганы данаагьежь, аҩныҟа дмааикәа, аказармақәа
шыҟаз ахәы дықәланы иҿылеихеит. Инапсыргәыҵа ианушәа
акәын Хьыблараа рашҭа дышҭаԥшуаз. Аԥшаҳәа зегьы ашәшьыра
ахыҵәаны ауразоуроу иҭынчӡа ишьҭан.
«Зынзаҵәык лыбла сынҭаԥшызшәа сыҟандаз!» – мызки-бжаки раахыс игәаӷьны имԥахь изықәымлоз ахәыцра, игәы
иааҭагьежьит Адгәыр. Изцәырҵыз ахәыцрақәеи иижәыз аҵәцақәеи
ихы ааиладырҩынтын, инапала еимларӷәӷәа иаанкылны,
ивараҿы игылаз амжәаҵла иҽнадиҵеит. Аха иблақәа
шаҟьо, Хьыблараа рашҭа ишықәыц иқәын. «Дабаҟоу, дабаҟоу?»
– иҵаауан игәы, аха иблақәа макьана аҭак рзыҟаҵомызт.
Ус
амаҵурҭаҿы алашара акит, иакит ааигәа лашара зыҩнимбаацыз
Хьыбла луадаҿгьы. Илашьцацыԥхьаӡа ицәырҟьацәырасуа алашара еиҳа ауаа адибалон. Џьоук акәасқьахь ихалон, џьоукы
амаҵурҭахь илбаауан.
«Ирымоузеи, мшәан, абарҭ уаха? – дхәыцуан Адгәыр, – рыҷкәын
«фырхаҵа» абахҭа дҭыҵны дырзаазар, – азныказ абри
агәалашәара днеилнашьааит уи, – ус иҳақәшәира! Иԥсы знапы
ианиҵаз иашьа гәакьагьы уахь дизнаргт... Иҽааирҭынчт Адгәыр,
Капитон Цхакаиа дыркын, деиқәырхха дааганы Дранда
дҭаркит
ҳәа иахьа Ҳасан изеиҭеиҳәаз ажәабжь анааигәалашәа.
Урҭ аҩыџьагьы рхаҿқәа иаԥхьа ишаацәырҵыз, еиҭах абзиабареи ахьымӡӷи дааимдырххеит Адгәыр. Атта-ттаҳәа илаԥш
иҵшәшәаны рҿынархеит, абас акәхап ишыҟалаз ҳәа уанӡа
ихаҿы ишьақәиргылахьаз асахьақәа. Адиқтор ибжьы еиԥш
урҭ асахьақәа ирхыҩуан ианшьеи Ҳасани рыбжьқәа. Азныказ
урҭ абжьқәа еилаӡҩуан, еибахәаҽуан, нас: «Ухаҵами абааԥсы,
Хьыбла уара угәра шызымгара лыгәра згоит... Рыцҳарак ҟалазар,
даҽа рыцҳарак зацаҳҵарызеи!..» – Ҳасан иажәақәа ҿацаӡа
абри аилаҩынтра иалҵәраа рҿаархеит.
Абызкаҭаҳара еиԥш азныказ иааихаԥаз ахәыцрақәа
ԥшьшьала
инеихыҵны, иккаӡа иааимшәаны, Хьыблараа рашҭа
деиҭанықәыԥшыхт Адгәыр.
– Адгәыр! – уи аамҭаз ишьҭахьҵәҟьа игеит бжьык.
Адгәыр данаақәҵәи, акәҷышь хыҭҟьа еиԥш ихы ҵысҵысуа
ацәыҵалашьцара днадибалт ианшьа.
– Уабаҟаз уара ара? – инеилажәжәаны дҵааит уи. Иаԥхьаҟа
шьаҿак ааҟаиҵан, аха аҵлажә еиԥш дыхбыкьны дандәықәла,
Адгәыр днаиҵаххын дааникылт.
– Сқьаф ҷыгәӡа иҟасҵеит, аха сыхшыҩ сымжәит сара, – ибз
иҿы иҭарбылгьо сцәажәоит ҳәа даҿын уи, Адгәыр диҵаланы
дахьнеигоз. – Ахьиаажәқәа ракәызма ҳара ҳзаҭәазымшьоз. Аа
уажәшьҭа имп рымоуп... Рыӷӡаб машьынала дырган, ҽадаиала
дааргеит... Рычхәра илатәазааит уа...
Адгәыр ицәа ҩихыбзаа-ҩихыбзааит: «дыршәны наҟ аҳәынҵәа
дылоужьыр иамоуи, мшәан, абри?» – иааиабжьнагеит игәы, аха
иан данааигәалашәа иҽааиқәикит.
– Иахьа ачараҿы ӡӷабк дызбеит, уи ихсаны икалыршәуа лнапхыц даԥсам Ахьиаа рлаԥс... Узымнеии уара?.. Абра сгәы аарҟьаны
дҭасҵеит, абра... ҳара даҳтәуп, ҳара!.. Уааи угәыдыскылоит, –
аӷьфҩы ихәылҟьа, Адгәыр дҩеиҽхьынззалеит
уи.
Адгәыр ианшьа дааиҵҟьан, днарбӷаӷаны ргәашә днадижьлеит.
– Усыгәҭасну уара, иаа?!. – ишилшоз дхәааит Хьизан.
– Еи, шәарбан, уара? – ашҭа агәҭахьы игеит Ҳауида лыбжьы.
Адгәыр ҿымҭкәа даақәҵәиин, алашьцара дналапҟа дцеит.
Ашәахьаҽны шьыжьымҭан, Адгәыр, мзахәаа реидара шьҭыхга
машьына даалбаан, Гәдоуҭа ақалақь аулица даныланы
иҿынеихеит. Иццакы-ццакуа иԥылоз ауаа лаԥшыла еимдо, иаха
шаанӡа дтәаны ииҩуаз атетрад бӷьыцқәа еидыџьгәала икны,
аԥошьҭа ашә ааиртын дныҩналеит. Дышиашаз, нбан ҟаԥшьыла
аҩыра зныз асаркьатә хышә хәҷы днадгылан, конвертк аахәаны,
аҵаҩ хгәамҭа иеиԥш ачернила зҿатата игылаз астол днадтәалеит.
Иикыз абӷьыцқәа ааиҵиртлан илаԥш рхыго иҿынеихеит:
«Сбыҳәоит бысзыӡырҩыц, Хьыбла!..» – абас иалагон
ҩажәихәба даҟьа ирзынаԥшуа иҩыз асалам шәҟәы. Адгәыр
иԥсы-иԥсынҵры змеидаз аҭыԥқәа ахьыҟоу даннеилак,
дааҭгыланы даԥхьо, деиҭаԥхьо, нас акакаҷ зҵашәоз иблақәа
егьырҭ ацәаҳәақәа инырхыга, аҵыхәтәантәи адаҟьа дҟәызгаӡа
акыраамҭа дахәаԥшуан. Уи нҵәон: «...анкьатәи ҳабзиабара
аҟнытә изаҟаразаалак акы бзынханы иҟазар, сбыҳәоит, Хьыбла,
абри асалам шәҟәы Ҳасан ианбызнеигалак аҽны, Шьашькәа аус
ахьылуа аклуб аҟны ҳаиқәыршәа. Адгәыр.»
Адгәыр дрыхӡыӡаауа, иԥсы иалхны ииҩыз ацәаҳәақәа
ицәеимпыр ҳәа дшәозшәа ибӷьыцқәа ҩынтәны иааирҽын,
иааихәаз аконверт инҭаҵаны, иҷабит. Нас, ахәыԥсы хаххала, иажәны, икостиум аҵырҟьа џьыба иааҭигаз аконверт ҵаҟа
иаҵаҩыз адрес илаԥш лахиган, адырҩегьых наҟ инаҵәахны, аҩра
дналагеит...
«Ус иаҳа еиӷьхап, – дхәыцуан Адгәыр еидара дук иааҵыҵыз
аӡә иеиԥш дласкәантраӡа дахьнеиуаз, – дреск ақәымкәа, мҳәырк
аархамкәа аконверт цқьакәакәараӡа ирбар, лара илырымҭаргьы
ҟалон. Араҟа амҳәыргьы аадырхоит, нас аҵара ахьылҵоз
Урыстәылатәи адрес ақәҩуп, – гәрамгарҭас ишԥаркри. – Иаԥхьа
амшын аԥшаҳәа иаваршәны илашьҭыз абаҳча дынҭалеит. «Ҽнак
хынтә иҭыргоит» ҳәа аиашьыкь амгәацәа ианын, – раԥхьа дназдгылаз аҟәардә иаҵәа днықәтәан,
инапқәа наҟ-ааҟ еиҵҳәа ибӷа
нкыдиҵеит. – Ус анакәха, уи иахьа Ҳасан инапаҿы инеиуеит.
Ахәылԥаз – Хьыбла!.. Игәы нҭыԥсаа-нҭыԥсааит Адгәыр. Гәаныла
аттаҳәа илаԥш рыхго иҿынеихеит Хьыбла лымҩа иқәиҵаз асалам
шәҟәы ацәаҳәақәа. – Уаҟа иануп аҵыхәтәантәи сажәақәа... Аӡәгьы
игәхьаа скым, сгәы аартны слацәажәоит, сеилылкаар бзиоуп,
сылзеилымкаар иҟасҵагәышьарызеи. Уаҳа даҽак ҭам абри сгәы,
цәгьа-мыцәгьас иҟаз зегьы ҭысцеит, урҭ рҭыԥ, лара илысҭеит!..»
Аҵла дуқәа реимҟьара ибжьыҷҷаны игәыдшылоз амырхәага
иҽаҭаны, аҟәардә ихы надиҵан, илацәақәа неиқәиԥсеит. Адунеи аҿы ҭынчран, ахәхәа-хәхәаҳәа аԥша индо ихагылаз аҵла ду
ақәцәахьтә иааҩуан ажәардәына ашәаҳәабжь. Акәылкәаҷаҳәа
иааҟәымҵӡакәа игон уи абжьы. Издырхуадаз ажәардәына усҟан
ашәас иаҳәоз: амала уи агәаҟ изы игәаҟашәан, аԥшқа изы
игарашәан, Адгәыр изыҳәа абзиабара иазкыз ашәан.
Амра ашәахәақәа ирыланы илбаауаз ажәардәына ашәабжь
игәы иҭаҷабуа акыраамҭа дӡырҩуан Адгәыр. Нас илацәақәа
аахитын, аҵла дҩаҵаԥшит. Ажәардәына ашәа шаҳәацыз
иаҳәон, аха ахаҭа ибарҭамызт. «Снахәаԥшызшәа сыҟандаз»,
– ааигәахәын, дҩагылт, ихы раҳаны аҵла дшаҵагьежьуаз,
иналԥраан, икәкәаӡа абаҳча иазцеит.
«Ашәаҳәара иаҟәысхит, садызцалазеи, стәаны сазымӡырҩуаз!
» – ихы гәыбӷан аҭо, абаҳча дынҭыҵит Адгәыр.
Макьана шьыжьын. Даазгаз амашьына хәылԥазынӡа ихынҳәуамызт.
«Сабацари», – дхәыцуа даагылеит уи, – уаҵәынӡа
аамҭа шысхызгалак исхызгароуп... Уаҵәы Хьыблеи сареи
ҳаиқәшәоит, – сцалап абас амҩа саныланы, сыҩналап акасы еицарсы хәыҷы ахьылзаасхәаз амагазин, избап ҳаҿҳәара ԥҵәаны
аҵыхәтәаны ҳахьеидыҵыз аҭыԥ, сахьылԥылаз авокзал!..» –
ашацаҳәа уахь игаз амҩа днанылеит.
Амра ҵлакашәара аиҳа аҽҩышьҭнаххьан, Адгәыр иџьыба
инапы ҭакны, агәалашәарақәа дрылахәхәа, Хьыблеи иареи ашара иазыԥшны иахьтәаз азал данааҩнашылоз. Азал аҿы ауаа
рацәан, џьоукы гылан, џьоукы тәан, даҽа џьоукгьы акассақәа
ирыдеибагәала абилеҭқәа раахәара иаҿын. Адгәыргьы мҩакы
иқәгылоу аӡә иеиԥш иҽыҟаҵаны ауаа днарылс-аарылсуа Хьыблеи иареи зықәтәаз аҟәардә днадгылеит. Азныказ дџыџӡа даагылеит, нас днаскьан аҭӡамц днадгылеит. Хьыблеи иареи рҭыԥ аҿы,
рыблақәа амца хыланы, аӡәгьы дрымбо, аҵлеи аӡахәеи реиԥш
анеиқәҵәашарада ус рымамкәа, еиҿаԥшуа итәан ҷкәынаки
ӡӷабки. Руа иаанхоз, руа ицоз дыздырхуадаз, амала, еиԥырҵуаз
џьоук шракәыз ҩашьомызт, рнапқәа еиҿаршәны иркын.
Адгәыр дҭанагаланы урҭ дышрыхәаԥшуаз: «шәааӡырҩы,
шәааӡырҩы!..» иаахәарчарт арадио. Иааилаҩҩит ауаа, ашә ахь
зҿыназхаз дрылаланы иҿынеихеит Адгәыргьы. Ихьаҵны ицо
амшын ацәқәырԥа дышьҭнахызшәа, ачамаданқәа дрыхҟьашо
дышнеиуаз адыхҳәа даагылеит: Лад днеихьыԥшит. Уи чамадан
дук даҵақь, ауаа рыжәпара еимгәҳәо, ашә дынхыҵхьан.
«Дабаанагеи уи арахь, џьаракыр дцомашь?» – ихы дазҵаауа
ашацаҳәа днаишьҭалеит. Ауаа аӡәи-аӡәи еинҟьа-еиныԥо,
акакеҩҳәа еиқәҿыҭуа, рвагонқәа ирыҵеибаҳәа ахалара
иаҿын. Лад адәыӷба даваланы, уажәы-уажәы ихы ҩышьҭыхны
аҩырақәа днарыхәаԥшуа, деиханы, есс, лада дцон. Адгәыргьы
ауаа иҽынрылакуа дишьҭан.
– Иааг-иааг! – Лад дназҵаххыз авагон абарҵа даақәгылеит
Хьыбла. Уи лыхцәы акны иԥаны, лаԥхьаҟа иаахыршәҭ, ихәазышьӡа
лгәы ԥшӡа икыдын, лыблақәа ачча рхыҳәҳәыла икәалыкәаџьон.
Адгәыр ивараҿы игылаз акиоск агәаԥҳәа днадҳалт. Дырҵысны
дарцәарц аҭахушәа иҟәараҟәанҽон, иҟәараҟәанҽон дзықәгылаз
адгьыл, аԥхыӡ еиԥш нахьхьи алашьцара далибаауан зашьа ицхрааны ачамаданқәа хазгалоз Хьыбла.
Арҵәааҳәа иҳәҳәеит адәыӷба, аҟәақ-чақҳәа авагонқәа
реинҟьабжьы геит, Адгәыр дхахаӡа уахь иҿынеихеит. Аха, ухасыжьлом лҳәозшәа, Хьыбла дзықәгылаз абарҵа ашәқәа наҟ-ааҟ
икны дылагылан амҩаԥгаҩ ԥҳәыс. Адәыӷба аныҟәашәа есааира
иацҵо, афақь агәыҵҟьа амраҭашәарахь ахы рханы инеиуан.
«Арҵәааҳәа сыҳәҳәаны сыҩны сашьҭалап, Хьыбла дысцәызгаз
авагон сзахьымӡар, аҵыхәтәантәи сҽаҵасыжьып!» –
абас гәаԥхарак ааизцәырҟьеит Адгәыр азныказ. – «Мап, мап!
Сгәы иҭоу ламҳәакәа сыԥсыр срыцҳауп!.. Сухьӡоит. Уара адәыӷба,
сухьӡоит!..» – игәылпыж-гәылпыж иблақәа иаарыхгылаз алаӷырӡ
далԥшны, игагаӡа ибон зҵыхәа иҿаҟьаны инеиуаз адәыӷба.
Аиԥырҵра иархьшәашәоит ацәанырра
ссақәа – аԥша ацәашьқәа шарцәо аиԥш.
Саид амҩа данықәгылаз аламҭалаз, ҭаҳмадак, аҵәымӷ жьакца
ҩаганы игәы ахы иҩалеиҵеит:
«Ааи, ааи, ауаҩы ихала дықәымхароуп, – иҽаҿшьааны даҿын
уи аҭаҳмада, – иара иимбо, аха ихаҭа дызбо аӡәы еснагь дивагылазароуп... Дзыцәшәаша... Ӡи-мцеи ҭӡамци-баагәареи ирызнымкылаша аблақәа зхоу аӡәы?.. Ааи, ааи, дадраа – ауаҩы, сызбода, схала сыҟоуп аниҳәа, игәы ианаанага нахыс дгыгшәыгуп,
иҟаимҵара алԥха ҳамазааит... Дзыцәшәаша, дызцәыԥхашьаша!..
Ацәгьа шианамхо, ибзиагьы шыбжьамӡуа идыруазароуп
ауаҩы!..»
Иҳаракны итәаз аҭаҳмада, инарҭбааны зхы икыз ихатәы философиа абакылигаришь ҳәа дзазымхәыцит Саид – уи, раԥхьа
зҿаазхаз ахҿақәа игәы иҩалаӷӷан, иагьизхеит, иԥсы изҭымкаауа
ауп аҩнынӡа дшааӡаз. Дахьааизгьы, иԥшәма, аҭаца-ԥшқа,
мызкада зыбла дҭамԥшыц, уаҵә ашьыжь изаҵәӡа иаанижьуаз
длазҵааит:
– Сима, ибымдыруеи адәы-ӡәӡәа сшықәтәоу?!.
– Еиҽԥнаҳҳәо егьыҟам, – еилыжәжәа иҟаз иџьымшьқәа
лнапсыргәыҵала иҩықәылҳәан, игәкуаз иблақәа аахылтит.
– Уиами исзышьҭымхӡо...
– Иҟаҳҵарызеи, Анцәа иҳаиҭан, Анцәа иаҳцәигеит.
– Анцәа?!
– Ииуеи Анцәа?
– Уи игәра бгозар?..
– Ҳа-ҳа, ҳа-ҳа! – иҵыӡәӡәаа иҟаз лыӷра лнапы ҭаԥсаны, лыбла мцаԥшьқәа лаӷырӡыла иҭәаанӡа дыччон Сима.
– Инапы банысымҵози... Сан дыҟам, саб дыҟам!..
– Анцәоу?!
– Ааи, Анцәа... Уаҳа исымада?!
– Уигьы угәаӷьып уара, – ихәаԥ-хәаԥӡа илырчит лԥышә
ҟаԥшьқәа рыҩбагьы. – Игәра ганы уигьы инапы сануҵап...
– Уигьы игәра аузгахуа, аха, – лыхәда ҵҟәашаа инапы
ныҵишьын, лԥышәқәагьы кәаԥӡа иааҟалеит.
– Ушьҭалар уҭахызар?
Атлаз ҿыц аиԥш иааилашьқьырит Саид ииаҵәжьышәқәа...
Ашара цәаак зҭашылахьаз ашҭа ҭацәын, изаҵәын, еибан Саид
ианаанижьуаз. Аҩада – ақыҭа ахыбрақәа ԥсаҟьаны изҿаԥсаз
амарда иаҵәа аԥсҭа еиқәара иныҵаӡ ианцалак, аԥсҭазаара
аҵыхәтәа уаҟа иаанҵәон. Нас нахыс – ашәҵла ԥаимбарахқәа,
акәара лашәқәа, ихәаршыз асы-наҟә, ашәарах згәылаԥхьо
ахрақәа... Иара аладагьы уаҩы дзыргәырӷьашаз ссирк
ыҟаӡамызт: адгьыли ажәҩани ирыбжьабылгьо ирыбжьажьын
ашьа-гьама змаз амшын, зымгәацәа еидыз ақыҭақәа ирыбжьалахьан абызкаҭаҳа, ԥҭа мамиқәарақәакгьы ҟәызгаӡа ажәҩан
алакыҵа иҵажьын.
«Ааи, ааи, ауаҩы ихала дықәымхароуп!..»
Сима Саид данынаскьалгоз, ажьыргәыц иаҩаӡо амлаӷәыр
аиԥш дҩышьҭыԥашәа лун, илахь аҟьаҟьараҵәҟьа аҵәах аахлыргеит. Изакәтәы аҩысҭаа-мусхәу уара идыр, Сима дахьагәӡыз
акәымкәа, раԥхьа ишьхәа алаӡаратәи адоуп иҭрысыз. Аха Саид
даугаӡаху – пату зқәиҵаша идыруеит: афронтаҿы даннеигьы, мызкы, Сима лԥышәқәа ахьаныз аҭыԥ, ӡы акьмырсӡакәа
иҭахкааны иман. Ашьҭахь, аӷа мыжда дыԥхарсны дшааицоз,
Ҟәбина аӡы дҩалаҳан, зегьы аамӡәӡәаа ицәагеит акәымзар. Уи
азы Саид аӷа ахамшҭыхә дҭаиргылеит: ихәаабжьы иарҵысыз ар
ҩеибаргылан, еимдырххоз аҳабла ргеит, раԥхьатәи аорденгьы
ӷьаз-ӷьазуа Саид игәы иазыркыз убри ауп.
Аибашьҩы иблала уахәаԥшуазар – амшқәа зегьы аурылагьы,
ҭбаарылагьы еиҟароуп. Насгьы амшқәа рхыԥхьаӡарала ауакәху
аиааира шыҟало – ауаҩы дыҵзырҟьо зеиԥшроу аиԥш – Саид
дыҵзырҟьоз амчгьы ибаша-башаз мчымызт аиааира
агараҿы.
Зныктәи иҵҟьаразы ҳамҭак изаԥҵәан Саид. Нас, иԥышә
еиҟәышьшьа хыжәпаақәа акарандашь ԥагәа нарыбжьакны
ирцәаакуа, хаҵа маҭәала еилеиҳәарц ииҭаху иажәа ԥшқарахқәа
еидыриааланы ақьаад ианҵо иҿынеихон. Хышықәса
рыҩныҵҟала иаԥиҵаз исалам шәҟәқәа зегьы абас иалагон:
«Сима, баасзыӡырҩи арахь!» Иалгон: «Еҳ, сызшаз суҳәоит!..»,
«Сеидроу, цәгьарасгьы иҟасҵахьоузеи!!»
Ауаҩы иикуа-иишьҭуа аниқәманшәалахалак, иаалырҟьаны
разра дукгьы изцәырҵуеит – Саид, анҵәарахьы зхы кыдыз икарандашь ԥагәа ақьаад иақәгәаны, инбанқәа зықәха икарианы,
дыҩуа дышнеиуаз, акомандир диԥхьеит:
– Афырхаҵа Кьацәба! – иҳәеит акомандир, дцәырҳазшәа
даалҟьан.
«Сима лтәы саҵанакыр, уахьынтәгьы сышԥахнымҳәри»,
– илақәирӷәӷәеит Саид, аха аҟаԥыҳәагьы иҽыҩеиҵихит – аибашьраҿы
иануқәыӷәӷәо иаҳа аҽеиҵыхра шаҭаху заманалаҵәҟьа
идыруан.
– Уара ушынеибаку фырхаҵарала уҭәуп!
«Дкыдыбгааит ҳҭаацәеи ҳхи еихҟьа-еиԥҟьа иҟазҵаз!» – аҭуан
ихы анҩаҵаӷәӷәа, маҷк иҽааиреиџьит Саид.
– Умилаҭ рзы ухьӡырҳәагоуп!.. Иҭабуп ҳәа раҳҳәоит абас
узааӡаз!
«Исымагәышьада, зегь рыла скьацәбоуп!.. Лымацара, лымацара!..» – Уи ахәашабга абжьы аӡәыр иаҳауазар, ишьапы
дықәнаҟьаратәы иӷзит Саид игәы. Нас, – аҩыза акомандир, –
иҳәеит Саид иԥси-иԥси еивҵахо, – сшәыҳәоит иаҳа иахьеилашуа
џьара сдәықәшәҵа!.. Наҟ ҳалгап!.. Зегьы ҩнык-ҩнык ҳамоуп!..
– Удәықәаҳҵоит, иахьаҵәҟьа удәықәаҳҵоит! – аԥҭа црышқәа
амра шрылымԥхаара, аразра ааилԥхаа-ааилԥхааит акомандир.
«Сима лразҟы сышԥаҵанамкри...»
– Амала, уажәазы иаҳа иахьҭынчроу.
– Мап, сшәыҳәоит, аҩыза акомандир, ҳалшәырга!.. Ҳадхалацәеит...
Зегьы ҩнык-ҩнык ҳамоуп...
– Убрахьоуп уахьцо... Жәамш усҭоит – уфырхаҵареи,
угәымшәареи, уԥсадгьыл азы иумоу абзиабареи рзы! – дҩагылт
акомандир, хышықәса раахыс дымлахаӡакәа, амраҭашәарахь
ирханы иикыз инапгьы Саид иахь аҿынаирхеит.
– Аҩыза акомандир! – азныказ дҵысхәхеит уи, дԥыр-ԥыруа
анышәтә ҩны дҩдәылԥрааит, ас-цыра аиԥш аҳауа дналахәмарит,
«Ураа!» – гәаныла дыҳәҳәеит... Аха иаалырҟьаны
иҽиԥсахит:
иҭрысны инаскьеит ҩбара зхымыз иблақәа, илахь ацәақәа рыманы илбааит иџьымшьқәа, аҽареиџьын – ампылк иаҟарахеит мыц
зымҳәацыз игәы. – Аҩыза акомандир!..
– Ааи, акомандир еснагь асолдаҭ изы дҩызоуп!
– Саанӡа шәаламган, сшәыҳәоит!..
Саид адәыӷба станциаҿы дааиаанӡагьы иаҳауан икомандир
иччабжь – еилыргашьа змамыз: агәырӷьареи ашәаӡыӡареи,
агәаҟ-ҵәаҟреи, нас, ҿи-бзи рыла иузымҳәо даҽа цәанырра
хлымӡаахқәаки ирылҩны. Ҽаԥара дыԥон, қдаӡак ықәҳазшәа
адгьыл ацәа ҩахӡыӡаауан, иҵакәашон ахәышәбылфҩы зҭымҵыцыз
апатрона ҭацәқәа... Дызџьаҳшьарызеи Саид, ҳаргьы
усами ҳшыҟоу, мшәан: ҳахьнеиуа мызкы аԥшра шҳақәшәо
аадыруазаргьы ҳаццакуеит – астанциа дәыӷбоу џьаҳшьоит,
зыԥсы
шьыжьымҭан дызжуа милаҭ дшыҟам ҳхашҭуеит – ҳаргьы усами
ҳшыҟоу..
– Аҳаирплан уҭахӡами? – иҽыргызмалны дҵааит зҷыкәа блуз
зшьамхқәа ҭаҵаны, астанциа ашә илатәаз аҭаҳмада заҵәы.
– Аҳаирплан?!
– Ааи, аҳаирплан, – уу-уу-уу, – наҟ-ааҟ еиԥыларц рацәак згымыз иӡамҩақәа ааирҳаҭҳаҭын, аҟәраан-аашьа аиԥшгьы иҟьеит
аҭаҳмада ижәҩақәа.
– Алаф умҳәозааит, аҩыза? – ажәа «аҩыза», Саид хышықәса
рыҩнуҵҟала ииҵаз аурыс ажәақәа зегьы реиҳа дацәԥхамшьакәа
ихы иаирхәон, насгьы, иахьаҭахугьы иахьаҭахымгьы
ибжьаргыло иҿанынеихалак, ақәырд иласа қалԥад аиԥш иӷраҷкәынӡа
иааҟалон. Уи акәым, ҽнак «аҩыза Гитлер» ҳәа ахьиамхаҳәаз азы,
даныҵҟьоз зны ирҳаз иорденқәа акы, аиха-цҳафыр зықәшәаз
кәаӡ-ҽыҭшәа иамҟьаны ицарц аԥсык ауп иаагхаз.
– Алаф? – зынӡагьы иаҩысҭаахеит аҭаҳмада ихы-иҿы. – Жәаминуҭкгьы ҵуам, реидара иаҵаланы, иқьуа, амраҭашәарахь
рхы
рханы ицеижьҭеи... Реидара Гитлер ихы инақәыжьны ишааиуа
уаашьҭрымхри... акы уазмырҳәазозар акәхап, аха егьырҭгьы
шәыцхраап – урҭ амыждақәа ашхырцәаӷь
иаҩызоуп, аидгылара
рдыруеит.
Абраҟоуп Саид, аҭаҳмада дысхыччозар ҟалап ҳәа, агәыҩбара
ахьиоуз: игәы ҩаиҵасын, иҭаҷкәымқәа руакгьы ааираҵәеит...
аҭаҳмада иауидырхуаз, Саид ҭаҷкәымла, афранцыз ҵәымӷ ахы
длықәсны, акәаш-ҵла илаларшьшьы игар шилшоз:
– Аҩызаа!..
– Ахәмаршьа ухашҭма, мшәан? – иҳәеит аҭаҳмада, алаф
шеибырҳәоз ргәы ԥибаҵәахьазшәа, ихагәҭа акылӷьашаарагьы
зны иаачыхә-чыхәын, нас иҩалнарҟьа-ҩалнарҟьеит.
– Аҩызаа!..
– Меҳ, ахәмаршьа ихашҭӡеит убауоу, – дҩаҵҟьеит аҭаҳмада,
иблуз ԥаҭхалеи-гәаҩа акалҭ илшәшәаны инкаԥсеит алабақәа
ҩба: акы – ҩежьын, егьи – ҟаԥшьын. Сара апост сықәгылоуп, –
иҳәеит уи, Саид инапы ихьымӡаратәы аҟара иԥсы анига.
– Сара аҩыза акомандир соуишьҭит!
– Ԥшӡала. Уажәы ахәцәа зго адәыӷба ааиуеит, умцари нас.
Ԥшьшьала рҽааиҵдыртлеит ицәышхахьаз Саид инацәкьарақәа,
нас длаҟәын, алабақәа рыҩбагьы аашьҭыхны, аҭаҳмада
ишҟа иҿынеихеит.
Изҵаз аидара закәу адыруазшәа акәын адәыӷба шааиуаз:
аԥышәқәа еихарӷәӷәа, аџьымшь ҭарссы, инахылҵуаз аҟыгәбжьи
иҩҭҟьаз алҩа ҽыҭқәеи агәыҵа иныҵаҵәахуа.
– Ублуз аҳәынҵәрақәа еибаркы! – Саид акоманда ииҭеит
аҭаҳмада, – уареи сареи ҳаиҳа зымчу зегьынџьара иҟоуп... Зны
иныскылоит, нас срацәажәоит.
Аҭаҳмадеи апаровози рыблақәа ааихмырсыӷьӡакәа еиҿаԥшуан,
еизааигәахон, атта-ттаҳәа еицәажәон. Ус, инарыбжьачыз афақь дналаӡ данца, азныказы игәыӷрақәа наилԥшшан,
ахра-шәыгә иаҩызаз ишьымхқәагьы ааиҵаҟәарҟәарит
Саид.
Амала, уаҩы еибга дуӡӡак, хылҩа-ԥсылҩа ҵандак дналаӡыҭы
дышзымцара ауимдырхуаз уи, аха ажьа ԥшқақәа ирҩызами
агәыӷра мыждагьы!..
Илаба ҟаԥшьы аҿаркәаӷны ишикызгьы, вагонқәак ивганы
иҩаскьан, иқәызза иаагылеит апаровоз цәыггара, ашара ихнатыз баҟаха даацәырҵит уи аҭаҳмадагьы.
Саид шьаҿақәак иаԥхьаҟа иааҟаиҵан, аха аҭаҳмада
иҽыззикыз ангәеиҭа иҽааникылт. Уи, илаба-ҟаԥшьы ацәашьы
аиԥш ишикыц икны, амардуан иаҿагылаз афицер диҵаԥшуа
диацәажәон, иара афицер ажәҩан даҵаԥшуан.
«Лажәк еишуашәагьы иԥхьаӡом, – игәы ҩаԥаны ихәламшәа
ааннакылеит Саид. – Сышҭоумҵо сымбари!» – зны, дзықәгылоу
адгьыл дазынкылауоу гәеиҭарц даазазеит.
– Еи, асолдаҭ! – аиҭаҵха иамраӡакәа иаҳаит аҭаҳмада ибжьы.
– Иааихга арахь.
Саид ибла ихаҳалаз алашьцара неимыгган, дәыӷбагьы, уаагьы зегь зықәгылоу адгьыл инапы акәшозар, игәыдикылар моу
имамкәа иҿынеихеит.
– Аа, – илаба ҟаԥшьы Саид инаиқәирххеит аҭаҳмада. –
Шәбылтәы нҵәаргьы амҩа шәықәирхом...
– Сара аҩыза акомандир соуижьит.
– Удокументқәа!
«Урҭ иаҳа рыгәра жәгозар ара иҟами», – инацәкьарақәа
иџьыбахь инаҭрысит Саид.
– Ҳахьнеиша ҳнеиаанӡа, ацә-цәаӷәа аиԥш аус ҳзууроуп, –
иҳәеит амардуан иаҿагылаз афицер, ашәҟәқәа ыргьежьны иҭо.
«Ахәда зыҟоу ауӷә азоуми», – ааигәахәт Саид, аха уи еиҭаганы
изҳәо дыҟахызма. – Сыхиоуп аҩыза!.. – иблақәа ҭырхаха
дҩаиҵаԥшит, чынс имоу изеилкаауазар игәахәын.
– Аҩыза акапитан!
– Аҩыза акапитан! – аӷьеҩҳәа еидикшалаз Саид ишьхәақәа,
игәоуҭартәы дҩышьҭдырԥеит аҭаҳмада.
– Шәбылтәы нҵәаргьы амҩа шәықәирхарым, – ибыз
нақәыршәны еиҭаахиҩеит уи ишәаргәындара.
– Ацә-цәаӷәа аиԥш, иуаҳама?..
– Сыхиоуп, аҩыза акапитан!
Саид, ацә-цәаӷәа аиԥш аус иураны дахьыҟаз авагон, ашьеи
ашьыҟыӡҟи зылччаны иҩеиуаз бымбалеи касышлеи иҭәын.
«Ахәда зыҟоу ауӷә азоуп... Амала, ушьапқәа срыкәыхшоуп –
уҭыџь шьапқәа, уаанымгылакәа уцала, – иарҭмаҟ нышьҭаҵаны,
имахәарқәа ааԥхьеирҵәеит Саид, адәыӷба аҿанынанаха.
– Иҟалахьоума, нас смаӷрақәа лашьҭны – сҩаҵшәеижьҭеи
иҵыркәакәоуп... Амаҭәа зӡахуагьы иззиӡахуа дижьарц даҿуп,
мап анакәха, досу иҳазшоу ҳзиӡахыр – алашьҭра иақәиҭым –
акьаҿ, аԥхьарҵәара злахьынҵам – ау.. Уиакәым уажәы – сара
абас сызшаз суҳәоит, уи адгьыл сшьапы ауркрацы!..
– Иудыруама, уара иҟоуҵо иаҵанакуа?» – дсазҵааит
ҳкомандир, жәаха ани анемец фицар ԥсаҭацәгьа дсыманы санааи.
«Исымдыркәа, – сҳәеит сара, – аӡә даҳшьыр, аӡә даҳкыр, иаанхазгьы игәы ҳазҭҟьар – ирласны ҳаҩныҟақәа ҳамцози!»
«Мап, уара иҟоуҵо уиаҵкыс хараӡа еиҳауп, –дырҩегьых
сгәы аҟаҵара далагахт уи, – адунеи иахьыз азҩаҿкы ухәышәтәуеит!»
«Иҭабуп!.. Ухы абзиараҟынтә иуҳәагәышьоит», – наҭаскуан
сара, иара дааҟәымҵӡакәа исыхәлеиԥхьаӡон, исыхәлеиԥхьаӡон...
Адагәа егьа дҟәышзаргьы, агаӡа ихьӡуп – ашьҭахь, аҷкәынцәа
иаҳа ирԥсылманшәаны иансарҳәа иауеилысымкаауаз: зуаара уаҩы имоуӡо ажәа лԥшаахқәа сеиҳәозаарын – «апатриот»
– зыԥсадгьыл азы ишоу ҳәа акәзаап иаанаго, сара, упатреҭха
саԥхьа угылоуп иҳәазшәа ауп ишеилыскааз...
Сара исыбыргуи, спрофесҭарми, уи алемс фицар ԥсаҭацәгьа
иаасҭа – аҿаҳа-дагәа цқьа. Арахь ашьшьыга уҭыганы уаазгаз,
ашьапкәырша ныҟәызгақәо дреиуоуп ҳәа аниарҳәа – аламҵ
зхаабыцуа алажә еиԥш ихаԥыцқәа еихеикшо далагеит: асолдаҭ
диаҭәеишьом умбои, аинрал дикыр акәзаарын ииҭахыз.. «Аинрал иауп дзытҟәаз, ижәҩан ԥштәалоу ашьа злоу дышныҟәарыз
дныҟәеит арахь даныҟаз», – ҳәа ашәҟәы ҿаҿаӡа инаицырҵар,
џьанаҭ ашәқәа аҷараҳәа изаадыртуазар акәхарын, игәнаҳа
сықәсҵеит...
«Аибашьраҿы изыхәҭоу дҭахароуп!» – иҳәеит, хымыжда зхагылоу ҳкомандир – «Дшәымшьын, ибла иџьа або адәы дықәзааит»,
– анысҳәа... Умбои, сара ԥсуаҵас схәыцит, иара ҳәынҭқарҵас...
«Ажәлар ирылырцаз иауп аԥсеиҭаԥс», – ирҳәо смаҳахьази... Акомандиргьы диашоуп, аха ажәларгьы ҳаӷоу дрылырцааит – аԥсцәа
урылаԥхьозар иаҳа еиӷьуп, умала ахан хьыҵәцара уҩнакызар
аасҭа...
Аԥсцәа рыцҳақәа... Ишԥеилажьыз... Уаанӡа, зжьы ужәыр, зтәан
еиламгылоз ауаа, ианнибарҵәа – еинааланы, икәаԥ-кәаԥӡа, зылахь аеҵәа аркыз ихы згәы аџьар кыдыз иқәҵаны «ицәан» –
иҳақәшәира дшыцәара... Иара адәы мыждагьы заҟарази!.. – Саид
ихы ҩышьҭихын, еилацәашь ишьҭаз ахәцәа еиҭаархигахт, игәы
нкыдыԥсааит, аԥшатлакә аиԥш гәаӷкгьы иҩнуҵҟа иааилагьежьит.
– Шәара ишәхарагәышьоузеи... Ишәҟәыблаауп!.. «Аибашьраҿы
изыхәҭоу дҭахароуп!»
– Саҳәшьаа! – ахәцәа рыгәҭахьтә игеит, атанк аӷрысызшәа
иҟаз бжьы хәахәачахәак.
– Ҳаи! – ихәыцрақәа дҩаргәылҵәрааит Саид. – Уаҳәшьа
дыҟам, аха уашьа ара сыҟами, – имаӷрақәа иҵегьгьы иҩаԥхьарҵәаны,
ашацаҳәа уахь иҿынеихеит. – Ааи, гәышьа, наҟ
ҳҭаԥшуа ахықә ҳаннықәгылалак – ани, аеҳәшьеи, анцәеи
ааины иааҳԥырагылоит... Анцәа дсыздыруам, аха егьырҭ
арыцҳақәа ухахәыс игәырӷьаны ауп ишҭаԥало... Сара уахьала
сҭышәынтәалахьеит – сыжәла ишақәнагахара сыҟоуп... Аха Сима
дсымами –анрагьы, аеҳәшьарагьы зегьы еилазыгӡо Сима!..»
– Саҳәшьаа!
– Ааит, аҳаҳаи, умшәан!..
– Уаҟәыҵ аҟаара!
Деиханы, зымҩа дықәыз ахә днаиҵагылоны, дааннакылеит
Саид ихашҭхьаз аԥҳәыс бжьы: деилнашьааит, иԥгацыз идақәа
акәадахара иналаган, иблақәа уазыруа еимдонаҵы, деилышша,
акагьы даԥсамкәа дааҟалеит.
– Амшә! – иааиқәшәеит, иага ажәҩан ҵнаԥссаауа идузаргьы
шьхак шынеибакәу изыхӡаларатәы зыҽзырҭбаахьаз Саид
иблақәеи есааира зыҽзырхәыҷуаз аӡӷаб лыбла ӷраҷкәынқәеи.
– Амшә ҳәа ауп исҳәаз!..
– Аҩыза!.. – наҭеикит Саид, уи ар рымаҭәа лшәызшәа аниба.
– Амшәи аҷынҷеи ҩызарас ирзеилагәышьоузеи, – лҿы лнапы
надылкылан, игәыбзыӷ-гәыбзыӷӡа, ицәаак-цәаакӡа иҟалахьаз
лыблақәа иҵаргьежьуа, аҷыхәҷыхә ҳәа дыччеит аӡӷаб.
Аиашазы, шьала ишәыз акасыш-хы ду зшьымхы илаҵаны, авагон
адашьма иқәтәаз аӡӷаб, ихьшәахыхроу ҷынҷак акәын дзаҟараз.
– Аҩыза!.. – аарла иҿы ираҳауан Саид, аӡы зҵабаз аԥсыӡ
аиԥшгьы дыԥсылмыткуан. – Асолдаҭ... Аибашьҩы!.. – ар рдаул
зуҭаххи – убас абжьы геит дызкыдсылаз игәы.
– Аибашьҩы сыздыруам, аха амшә, амшә еиқәаҵәа! –
Саид игәеиҭеит, уи аӡӷаб акы лыԥсы иалакны ишылбаалдоз,
аха изызҳәаз изымдырит. – Амшә, му-му-му! – аҷыхә-ҷыхә,
аҷыхә-ҷыхә, – рыҽдырчуеит, есааира ицәаакуеит, шәарҭак
рымоушәагьы еиқәықыџь-қыџьуеит иҵаԥшуа лԥышәқәа. –
Амшә, му-му! – даҟәыҵуам уи.
Саид даазазамазеит.
– Аа, арахь, арахь, усықәҳауеит!
– Аҩызаа!..
– Ицәгьамызт, амшәи аҷынҷеи реиҩызара шыҟало гәаҭазар...
– аҷыхә-ҷыхә, аҷыхә-ҷыхә...
– Еи рыцҳа, акы баршуеит! – иҳәеит Саид, аԥсышәа цқьала.
– Учеченума уара! – дҵааит аӡӷаб.
– Ачачанҵәҟьа бара боуп.
– Нас узмилаҭда?
– Аԥсуа, аԥсуа! – адырҩегьх игәы дкыдсылеит Саид, – ахьи
абҩеи бзеилмыргозар, бызцәажәаӡои иҳәашашәа иҽыҟаҵаны.
– Сгәы иаҭаху сҿы исзарҳәо сыҟандаз, ацгәы абла
басырҭәҳәарын!..
– Абри дчеченуп, – лҳәеит аӡӷаб, лшьамхы илаз акасыш-хы ҟаԥшьы лнапы нақәылҵан. – Ҩымш ҵуеит дырхәижьҭеи,
– иҿыханы иҟаз лхы-лҿгьы иаразнак иаашәшьит... Нас деиҭааиҭашәеит,
– иаанкыли, иаанкыли! – лнацәхыԥ зықәкыз ахә
инапы ахәда неилырбеит Саид.
Иаргьы ашырҳәа длаҟәын, ахәгьы, аӡӷабгьы рнапқәа инапсыргәыҵа
иааҵахиҩеит.
– Нас? – еиҭеиҳәеит Саидгьы деилыбзаа-еилыбзаауа.
– Иауама?
– Амцхәгьы!
– Уи сара сгәоуп, иара игәы, иара игәы, амшә?
– Уигьы иауеит.
– Уиашоуп!
Аиашоуми, усҟанҵәҟьа ахә аӡәгьы дигәалашәомызт: Саид
иаԥхьа дааины даагылеит Сима, аӡӷаб илцәеилаҩашьеит асолдаҭ
инапы џьаџьеи афицер инапы ҟәымшәышәи.
– Иауама?
– Амцхәгьы!
Саид дыԥхашьан, зны ихы лаирҟәит, аха аӡӷаб лԥырӷы-бла
кәымпылқәа дкылҵәаӡаны дырго ианалага, ихы ҩышьҭихит.
– Шәара шәынцәа иаҳа дразызар ҟалап, – лҳәеит уи, лҟазшьа
амалахазгьы иузадымкылоз абжьы лхаҵаны.
– Аҩыза! – иааидирӷәӷәалеит Саид ахәи аӡӷаби рнапқәа.
– Умбои дамеигӡаӡакәа ушишаз!
Саид аӡӷаб илҳәаз зегьы инҭырффааны изеилымкаазаргьы,
лажәа ахы ахьцоз идырит:
– Џьоукы рынасыԥ саҵанакны сааиуеит.
– Анасыԥ?! – дқәыԥсычҳаит аӡӷаб. – Сара сынасыԥгьы зны,
ашьыжьтәи аӡаӡа аиԥш еилԥхаа-еилԥхаауа, гәил-шәҭык аԥышә
ҟаԥшь иқәтәаны, амра агылара иазыԥшуан – агәил-шәҭы иаразы иптызшәа, амрагьы иаразы игылозшәа агәы иабон... Аха,
агәаҽанӡамкәа, зны инҿшәан, икәлаауа ишнеиуаз, акәаԥҳәа
ашьа инылашәеит – ауаа ршьа...
«Ихаҵкы сцааит ахаҵара-аԥҳәысра зшаз – аԥсҭазаара еилархха ҳәагәыжьла ишԥалаҿеиҳәеи!» – ихы днацәажәеит Саид,
аӡӷаб лажәақәа имч анрықәымха.
Ларгьы илдырит, ацәҟьа иакыз ауарбажә аиԥш иҟәазӡа
лаԥхьа итәаз ахаҵа акгьы шизеилымкааз.
– Изыцәшаз амза ишԥеиԥшу ублақәа! – инапсыргәыҵаҿы
иааҳәаҭмаҭит аҵыс-хәыԥшқа иаҩызаз аӡӷаб лнапы. Иаргьы
дныҵашәшәан, деизҟәаҿы адашьма дықәтәарц аԥсык ааигхеит. Аха...
– Саҳәшьаа! – еиҭагеит, Саид зымҩа дықәыз ибжьы.
– Аҳаҳаи, умшәан, уашьа ара сыҟами! – дҩаҵҟьеит Саид. –
Дрыцҳауп, – инациҵеит, иҵаԥшуаз аблақәа днархыԥшылан. –
Сааҭк ҵуеит имҩа сықәиижьҭеи.
– Хышықәса ҵуеит сара урҭ рымҩа сықәуижьҭеи, сзымнаӡеит
умҳәозар.
– Сара акомандир соуишьҭит, – наҭеикит Саид. – Жәамш! –
инацәкьара дуқәа зегьы ааидкыланы илирбеит. – Аҩныҟа!..
– Саҳәшьаа!
– Ааит, аҳаҳаи!
– Амшә, амшә еиқәаҵәа!..
– Аӡы, аӡы усҭап! – инапқәа уазыруа дааиԥхьишьшьааит Саид,
зӡара лахыс иҳәаны иқәыз ахә.
– Атапанча!..
– Иарбан тапанчоу? Иззуҭахи, амца иаларыжьша.
– Саргәҵысҭа, саргәҵысҭа... Ҩынтә заҵәык.
– Ҳаи, ушаҟәыҵра! – ахы иацәихьчарц иҭахушәа, ахә иаргәҵысҭақәа
наҟ-ааҟгьы инапқәа нарԥыреикит Саид.
– Атапанча!..
– Дқәыԥшӡоуп алахьшәашә, – еинылахьаз аҷкәын иҿафақьқәа
ааирҽеит. – Рацәак ҵуам ихы-иҿы арыцқьара далагеижьҭеи.
– Ҩынтә заҵәык... Аҽеиԥсра!..
– Уҽаанкыл, аҩыза..
– Сан илашәымҳәан...
– Аӡы усҭап?.. – Ма хьаартәага хәшәык... Дабацеи ари
аӡӷабгьы? – даақәгьежьит Саид, аха аӡӷаб дыҟамызт – уажәраанӡа
згәеисра еицгәарҭоз ахаҵа, қьырсианҵас игәы инапқәа
ықәҵаны, деиҵхәаа дышьҭан. – Ҳаи, алахьыцәгьа! – уи иахь
днаҭрысит, ԥахьа зҿынӡа дзымнаӡаз инапы ахәдагьы ааникылеит, – ҳаи алахьыцәгьа!..
– Саҳәшьаа!
– Хаҵа уҟами, абааԥсы!
– Аӡы, аӡы!..
– Ҳаи, абаақәа, ара сыҟами! – руа дахьыҩра изымдыруа,
дааикәагьежь-ааикәагьежьит Саид. – Аеҳәшьа дабаҟагәышьоу
ара, хаҵарас исылоузеи саргьы, амала, аӡы сымоуп, аӡы
уажәыҵәҟьа, сашьцәа! – иган иадыз ифлиага, тапанчаҵас
еиларӷәӷәа икны, аӡы иазхьуаз ишҟа деихеит уи.
– Аӡы иумҭан! – Саид диқәхәааит, еимырҵәаз ран леиԥш,
зыҩнапыкгьы згәыҵаԥса, наскьа аҭӡамц иадгылаз афицер.
Иқьышә аӡәы дынҭасызшәа даагылеит иаргьы.
– Уи дырхәижьҭеи рацәак ҵӡом – аӡы уажә иара изы ахы
аҵкыс еицәоуп.
– Нас, ацә-цәаӷәуа зышәҭахгәышьази ара?
– Иаарласны ҳешалон аагылоит – аԥсцәа рылгара
шәалагароуп.
«Исымбацыз егьыҟамызт, аха асҵәҟьа иааигәаӡаны, аԥсреи
абзареи срыбжьамгылацызт, – еилыршьыз инапқәа наҟ-ааҟ
иҩыҵра иҵыҳәҳәо, днеины аҭӡамц днадгылеит Саидгьы. – Ашьа
сыламԥшыцкәа, аԥсҭбарагьы сымбацкәа: еилараа, икьасо...
Аха, ашьагьы ҟәандашьшьыраӡа, аԥсгьы дыԥхаҵәы-ԥхаҵәуа
дшышьҭоу, аҽыҩқәа реиԥш ҳархҟьҟьаны ма ԥхьаҟа ҳцон, ма
шьҭахьла ҳаауан – акы ҳаҿын... Ари закәи?!. Ацәқәа раԥхьа игылоу сиҩызахеит араҟа – зегь реиҳа исцәымӷыз ацәқәа раԥхьа
агылара: ацәқәа цәаӷәон, саб ацәшьхәа икын – рҩыџьагьы
иҟарҵоз рыбла иабон... Сара?.. Ахәылԥазы, ацәымҵ аиԥш, саргьы
цәаӷәара сыҟан ҳәа сыҽхәарԥыжәуа саагәарлон... Араҟагьы?..
Игәаҟуа – гәаҟуеит, иԥсуа – ԥсуеит, адәыӷба ықәҳа ицоит, сара
сыҩнапыкгьы сгәыҵаԥса аҭӡамц садгылоуп».
– Хаҵа уҟами, абааԥсы?!
– Аӡы, аӡы!..
– Ҳаи, шәымшәан, ара сыҟами! – ихәыцрақәа дрымпыҵҵәрааны
днеиҭаԥоны, илаԥш еиҭанаиқәшәеит, знапқәа
згәыҵаԥса, асаараҟа ишьҭаԥшуа игылаз афицер: «Сара
иаҳа сгәакьоушәа, ма даҽа хаҵарак сылоушәа... – зназы,
имырххацәакәа, аха уеизгьы-уеизгьы игәы ахы ааиқәиҳәалеит
Саид. – Акыр дыхәшәызар уигьы ус дгыларымызт, лара аӡӷабгьы...
Иара Анцәа ихаҭагьы ишьҭахь реиирхеит умбои, алахьшәшәқәа
– ашацәи аԥсцәаҳаи рнапы ианиҵеит... Иузго га, иаанхогьы сара исызхоуп иҳәазар акәхап, еснагь, зшьапсыргәыҵа
ҳқьышә адкыланы иаҳку ашацәгьы... Ҳазҭахыда, мшәан, ҳшьапы
ҳақәгыланаҵы ауп акәымзар, нас ҳазҭахыда!..»
– Ее!..
– Абџьарк, иҭҟьо абџьарк!..
– Аат, абаақәа, шәымшәан! – игәы ахы злаҿеиҳәахьаз
ашашәа неилшьқьраан Саид, иҳаҵы-ҳаҵо еиҭааҟалеит... Аха
изуҭахгәышьеи – зхала акы аҟаҵара зхашҭхьаз анхаҩи ахәцәа
мҩаԥызгоз афицери рылаԥшқәа еиҭаҩеигәыдыххылеит:
афицер дҵәуон, дҵәуахаҭон – ицламҳәа иаҿыкәшахьаз акҷырақәа
ирыбжьаланы инеиуан, адашьма иаларҟацаз иблақәа
ирыцрыҵуаз алаӷырӡ.– Ҳаи, иабахәа, ҳаи, иабахәа, хымҩаск
саԥыхьашәар иабаргызеи ари саламԥшыкәа! – даагәышгәаҭеит
Саид. – Сзыхәшәузеи, искузеи?? Еҳ, Насиа рыцҳа! Дахьизаанагаз уара идыр, леиԥка ду гәаҩаӡа иаԥхьа даацәырҵит ргәыла
– ахәшәтәҩы Насиа. – Бзыԥсоузеи иахьа – бмелҳам ԥсҭаҵага
нарҿшьуа, ахәырбӷьыцқәа нарықәҵо баарылсыр! Сыԥсцәа
ирымаҿуп, ԥсымзаргьы исымада, уаҩ иимбац шыҟалоз!..»
– Хаҵа уҟами, ее?! – дызшьрацы иаҿыз абриаҟара бжьы злаизынижьзи уҳәартә дхәааит, дхәааӡеит, Саид уажәада зыбжьы
имаҳацыз даҽаӡәы.
– Ахаҵа дабаҟоу, аха сара ара сыҟами! – зылаӷырӡқәа еиқәҳәало
иҵәуоз афицергьы дихаршҭны, имаӷрақәа ԥхьарҵәа,
днаҵҟьахт Саид.
– Шәсыцхраа!
– Умшәан, абаак!.. Уажәыҵәҟьа! – ихы инапы нақәикит,
ахҭыԥ иаганы ишьап иақәыз ишьнел ааирҽеит, нас инапы
ахәда днамҵасит, – аус ауеит, – иҳәеит, ипульс ахәынган ашҟа
дшыҟамзгьы.
– Шәсыцхраа!..
«Еҳ, Насиа лмелҳам!.. Иара ахәырбӷьыцгьы ҳзыхәшәхеитеи
– ҳаандақәа ирыважьыз ахәырбӷьыц!.. Аҭәҳәа?! Ахәраҭәҳәа
сымдырҵәҟьои, мшәан, – аҷараҳәа ихы ааимшәеит Саид. –
Ахьаартәага, аԥсыхәша:
Џыр – џырҭәҳәала суҭәҳәоит,
Еха – ехаԥшаҭәҳәала суҭәҳәоит,
Афицер ишҟагьы дынцәыҵԥшны, иқьышә хәылԥшшақәа
қәацқәацо дналагеит Саид:
Хәшала уӡсыржәт,
Шьақарла уҿызбааит,
Сыԥсыԥ хәшоуп,
Сажәа хаауп,
Чфф-уу, чфф-уу...
Зҿы раҳаны аҭуан иаҵаԥшуаз ахә имагәқәа иԥышә нарықәкны
дшалагазгьы, ашьа-кәакәа сса злаҭәоз асыркәымпыл
игәалазыршәаз ихаҿы дҩаӡаанӡа изхеит Саид, иахьантәарак
еизигоз иԥсыԥ.
Иуҭаху ахьыӡҵа уи: Ахәраҭәҳәа, Ақәыԥсычҳара, Агәы
ахаҿы еилагьежьуаз аԥшатлакә ма Арԥҳақәа ирзышьҭымхыз
аԥсыԥ хьанҭагьы акәзааит уи, аха иахьцалак, азныказ, Саид
иажәақәеи, иҟәандаӡа ишьапаҿынтә ихаҟынӡа иҩеихьиршаз
иԥсыԥи дааиқәыркит ахә: ԥшьшьаала-ԥшьшьаала илеит, иҵрааӡа иҟаз илацәақәа, ашьашәы еилаҟәаҟәа зҵажьыз илакыҵа
ҵчаақәа, аԥсымра ашәахәақәа ирҩызаз лашара хәыҷӡакгьы
аарызцәырҵын, Саид ишиба-шибоз, рыбжакы – ашьа кәакәа
ссақәа зықәԥсаз акасыш иҩавҵалеит, егьырҭ иаанхаз – иблуз
ахәда хыцәашьаара илавҵаӡ ицеит.
«Еилкаауп! – игәы нҭылашаа-нҭылашаан, лара Насиа лхаҭа
иара даниҭәҳәоз аиԥш дааласхеит Саид. – Зхаҵкы сцаша
дымҩахыҵит – дыҵицеит уи афуҟары... Дыҵицеит, аха ишԥа –
лажәхарԥа изуны!.. Нас, ҳазшаз ҳаиҭахымхар, ҳазҭахыда, мшәан?!
Аа, ашана – илашеит: ашацәи аԥсцәаҳаи ртәарҭа – алакыҵа лашеит!.. Зегьы зҭаӡо алакыҵа рыцҳа – аԥсҭазаареи аԥсреи рҳәаа,
агәи ахшыҩи рышәҟәы... Ирҳәоит,
аԥсцәаҳа ашә дшаахыҵлакь,
раԥхьаӡа, агәаҟ илакыҵа ҭацәу, иҭацәыму гәеиҭоит ҳәа. Ҳазшаз
уи нижьхьазар – аԥсцәаҳа изы мшаԥуп... Уаӷеимышхара, усҟан
иҷаԥшьацәа ражәа нарҿабоит, рлафқәа нкацәа-аакацәоит...
Игәаӷьны аӡәгьы агәаҟ илакыҵа дыҵаԥшуам... Иҟалоит усҟан
ублақәа хуҩар – иҩагыланы зҿаазхаз агәырҩа еиқәаҵәа думырбар, аха иузыџьгәом улымҳақәа: аҵх-лашәи ахкыдҟьара иалагахьоу аҷаԥшьацәа рыгәқәа рышьҭыбжьи ирылҩҩны аҿаанахоит
агәаҟи аԥсцәаҳаи реицәажәабжьы: «Уласы, уласы!», «Уаасԥеиԥш,
уаасԥеиԥш – сзыхьӡаз аиҳа сызхьымӡаз еиҳахеит!..»
Мап, мап! Уи арҭ ирҟәыблаауп!.. «Аибашьраҿы изыхәҭоу
дҭахароуп», – имҳәеи, мшәан, ҳкомандир... Исыздыруам сара, уи
ауаҩ изымдыруа џьара акы бжьаханы иҟоуп ҳәа. Ҳгәыла алыг
иакәымзар уздыршам: «Ауаҩы ихала днымхароуп», – иҳәахт уи,
аныха асахьа иҭаны. Уиаҟара дҟәышзар – иара ижәҩахырқәа рҿгьы
еҵәаџьаа ԥхаларын, рҽеидыԥсала уаа-шәҩыкгьы иаԥхьа игылазаарын... Сабагеи, мшәан?! Ӷәра зҿаӡам ахшыҩ ҟадыџь – аҳаша
ишықәу аҵәаша ишԥақәԥалои... Дымҩахыҵт... «Насиа анапымш,
Насиа аԥсыԥхәша» ҳәа баша ирҳәозаарым, – Саид инапы џьаџьа
ду ахә иԥаҵа иаҿаԥо ианалага, ирҟәымшәышәӡаны, ацарҭала
илеиҿишьит, илакыҵақәа рҿы дааҭгылеит, ашьа-кәакәа ссақәа
зқәыԥсаз ихы шкәакәа днахәаԥшит. – Еҳ, – деиҭаақәыԥсычҳаит
Саид, – амелҳам – сынхамҩа зегьы ахә амелҳам! – ихы
ҩышьҭихын, бымбалеи касышлеи иҭәыз авагон еиҭааимидахт. –
Аешалон алаӡара салагон: ҳаӷоу илахьынҵа цәгьахеит, нхамҩак
ахә шԥархьымӡарыз – инарҿшьны снарыҭәҳәо, инарҿшьны
снарыҭәҳәо ахацәқәаҿы сыҩкылсрын!..
Уи сҳәеит ҳәа – сара сшьапы ианыз ахәра хәыҷы азыҳәа, Насиа ҽык нҭырԥа илгеит. «Шәыҷкәын иԥсҭазаара ма ҽабаак»,
– лҳәазаап усҟан... аха иҟоу лымбаӡои, ланаџьалбеит иахьа?!
«Шәҩык рыԥсҭазаара иахҭынҵатәуп жәаҩык рыԥсҭазаара», –
имҳәеи ҳкомандир. Ҳгәыла апрофесҭыр иакәымзар иуздыршам...»
– Аа, хаҵа шәыҟами?!.
– Умшәан, абааԥсы, Насиа деибгазар уаргьы! – Ахәраҭәҳәа
имаӷрақәа аԥырхагахар ҳәа дшәозшәа, зынӡагьы иԥхьаршәҭӡаны
днаҵҟьоны:
– Шәсыцхраа! – еиҭагеит, уажәраанӡа «иихәшәтәхьаз» ахә
ибжьы.
Дџыџӡа даагылеит Саид, иҟаиҵара изымдыруа даагьежьы-гьежьит, ифлиага днамҵасит, абри аамҭазы аҭӡамц иадыӷәӷәала
иадгылаз афицери иареи рылаԥшқәа еиҭааиқәшәеит:
«Ухьчԥаԥыруп уара! – рҳәеит, Саид дкылҵәаны дызгоз уи афицер иблақәа. – Ааԥын аареи ацареи уара уус шалам уажәыгьы
иузымдырӡои!»
«Учынгьы сахәаԥшуам!» – иҳәеит Саидгьы аԥсышәала.
Афицер уи ииҳәаз изеилымкаазаргьы – адыӷаҷа ашьапқәа
угәалазыршәоз Саид инацәкьара-ҟәартәрақәа аҽеикәаԥсара
ишалагаз гәеиҭеит.
«Сыгага сахьӡаны саӷраԥалоит ҳәа уаҿуп, аҩыза, – рыцҳашьарак
ҵандаӡа ихы-иҿы инықәлеит афицер. – Уи саргьы
саҿын – аныҟәашьа цқьа изымҵац асаби, зыҭра ихыԥрааз
ахьажь-гызмал скуеит ҳәа дшашьҭоу аиԥш... Аха уаҳа умԥсит
– скарахан саагылеит, иаагылеит сыгагагьы – уажәы исыҵаԥшны
исхыччо абна сывараҿы ишьҭоуп... Ааи, ааи – исхыччоит, уи
иаҳа иҟәышзаарын умбои...»
«Учынгьы сахәаԥшуам!..» – ҩ-ԥхныгак раҵәаны икуп Саидгьы наҟ-ааҟ.
Изакәтәы блақәоузеи ихоу абри афицер: знык инаулҟьаны
уа иаагылондаз – иара уаҵәҟьа иаагьжьны ааҷа аиԥш инаулс-ааулсуа уаӡахуеит...
– Шәсеихс, абаақәа, шәсеихс!..
– Шәсыцхараа, саҳәшьа, бабаҟоу, саҳәшьа!..
– Аӡы, аӡы!..
«Умч зқәымхо зегьы уаԥхьа игыланы ицоит – шьаҿак
ҟауҵацыԥхьаӡа, дара ҩба-ҩба шьаҿа ҟарҵоит», – ихы акәу,
цәҟьарас икыдҵаны имоу Саид иакәу, ма ацәашьқәа реиԥш
акьаҭара иаҿу ахәцәа ракәу дзацәажәо здырхуада, афицер
иԥышәқәа қәацқәацоит, рҽимырдырӡакәа ианыҩеихԥхьалак,
ажәақәакгьы, сапыншәахҵас ибба-ббаӡа аҳауа иналалоит,
аха урҭ, Саид иҿы иааӡаанӡа, ахәцәа рҿы илаӡаанӡа, раԥхьа,
ирымоу ацәаҟәа аԥштәы рцәыӡуеит, нас инкабоит... Мап,
урҭ раҵкьыс иабанӡеиҳау уи игәы акәша-мыкәша итҟәацуа
ажәақәа... Урҭ, абомбақәа злырхуа аҭыџь аиҳа ихьанҭоуп,
абзарбзанқәа рқәыԥсычҳабжьы рхоуп... Нас иалшаӡозеи агәы
мыжда, иачҳаӡозеи алахьыцәгьа!.. Знымзар зны: амҵ авԥраар
– аҽареиџьуа, аҭәыц ақәшәар – иҳәҳәо, ашәабжьи аҳәҳәабжьи
азеиԥшны алабжышқәа ҭыкәкәо ишыҟалашагьы ауамдырхуа...
– Саҳәшьаа!
– Ааит абааԥсы, уашьа сыҟами, уашьа! – ҽаԥарак деиҭаԥахт
Саид, аха аԥша ацарҭа ззеилымкааз ашәарах аиԥш дӡыҩӡа даагылеит, илымҳақәагьы рҽыҩеиҵырхит.
– Уиа, игеит афицер ибжьы.
Азныказ, Саидгьы иҟаиҵеит дзышьцылаз – адашьма
хызҟьоз ахәцәа днарыбжьаӡ дцеит. Аха, афицер ихаҭа дахьгылазгьы дшахымҵасыз ангәеиҭа, – раԥхьа, ӡыршык изқәа
иҩкыдырҭәалазшәа дҩеилыԥсааит, нас, аԥсуа бызшәа цқьала,
иангьы иабгьы рхәы рыҭаны дҩагылеит.
Афицер амц имҳәеит: – уу-уу-уу-уу, – арельсқәа рхы зырҿыгәуаз
адәыӷба ашьҭыбжь иалыҩҩны есааира иааигәахон,
ҩашьашьа зқәымз, аӷа иҳаирплан еиқәаҵәақәа рыбжьы
еиҵыхәхәа.
– Уиар егьа унаҭап, – иҳәеит Саид, афицер дшимжьаз анидыр,
иара уигьы аԥсышәала, ибжьгьы мӡаӡакәа. «Алахьыцәгьақәа!
–
игәы ԥшаа-ԥшаауа илаԥш ахәцәа еиҭархигеит
уи. – Шәахьцалакь
аԥсра ууа ишԥашәышьҭоу... Сызлашәыхәарызеи?..
ахәраҭәҳәа
агьамҳәеит, амелҳам ҳазрыцҳахеит, аԥсцәаҳа даҳхаԥыруа
даҳхоуп!..»
– Уу-уу-уу.
«Иԥшьамзи ажәҩан – амаалықьцәа рҭыԥ... Ашацә иеиҳа
аԥсцәаҳа даиааины ишааҭиршәалак, иҟьашьаанӡа иаамҵԥааны
уахь иргон... Иабаргәузеи аԥсы – шәарҭа амамызт, иӡса-ӡсо
аеҵәақәа ирылан... Уажәы??»
– Уу-уу...
«Сызлашәыхәарызеи? Ахәраҭәҳәа агьамҳәеит, амелҳам
ҳзыхәшәхеит, ишыжәбо, амаалықьцәа рҭыԥгьы аԥсцәаҳа игеит...
Ахәрашәа!.. – ихы ааимшәан, гәырӷьаракгьы ҩаиҵасит Саид.
– Иҟами, мшәан, Ахәрашәа – ԥшаатлакәҵас инеихагьежьны,
ахә ихьаа ааихызцо, аԥсцәаҳа икәадыр дахҟьаны, аӷьеҩҳәа
адгьыл ахь длазышьҭуа!.. Аԥаҵашлақәа ӡыхьшәа ирыҵхәраа,
илаҟәцәамкәа, иҳаракцәамкәа... Нас иҟами, мшәан, Ахәрашәа:
Уа ахәрашәа ахаҵа иԥышәагоуп...
Иаацәыригеит Саид – илаҟәцәамкәа, иҳаракцәамкәа, аха
ахрақәа ишырхылҵыз мҩашьо – еилаҭәах, иӷәӷәацаӡа, ихаангьы – ацха аиԥш ихаамкәа, иашангьы – аз аиԥш иашамкәа...
ахәцәа иаархагьежьит:
Дшьуп, дхәуп – дыцәоу џьишьоит...
– Еихакы, еихакы сымҳәеи, уара арахә! – зыԥсы ахац иакыз
ахәцәа ргәы аҵӷа ҿиҵәаратәы дхәааит афицер.
– Учынгьы сахәаԥшуам! – илахь аҟьаҟьараҿы зыҽзырхәахәаз
ада иаҵәақәа акы ԥҵәазаап, илакыҵа ҩыҵԥсааит Саид.
Амала, «арахә» ҳәа афицер изиҳәаз илакыҵаҿы мацара ишаанымгылазгьы – иаԥхьа иааимҟьан, ашьац иаҵәа иахьынҳаланы
ашьхаҟа ахалара иаҿыз ирахә днарылаԥшит... Иашәагьы
даҟәыҵуамызт:
Ашьа илҵыз ԥхӡу џьишьон...
Иара ашәагьы, укәа инҭахәмарны, агәырӷьаха уамраӡакәа
иноуԥырҟьо аԥша-хага иаҩызамызт – аҳақьым бзиа иеиԥш,
анапы ҟәымшәышә ахәрақәа инарҿшьуа ирылан.
– Уу-уу-уу, – иааигәаӡахеит, амаалықьцәа уахь ихаргалаз
аԥсқәаҵәҟьа рыҭра иҭазмыргылоз аҳаирпланқәа рыбжьы.
«Исықәым, исықәым!.. – дхагахарц даҿуп афицер. – Сҩызцәа
аӷа дыршьуеит, иаргьы дара ишьуеит – рыҩбагьы разҟуп...
Сара? Сыԥҳәысны – сыԥҳәысым, сҳақьымны – сҳақьымым!..
«Араагьы ахаҵа даҭахуп», – рҳәеит... Дабаҟоу ахаҵа, иабаҟоу
ахаҵара?! «Аригьы угәы инаркы, иудаҳныҳәалоит», – рҳәеит...
Изҭахыда аиха ҽыҭқәа зхьынҳалоу сгәы?.. Аӷацәеи ҳара ҳтәқәеи
сцәеилагеит... Ахысшьа схашҭит... Ахәцәа, ахәцәа, ахәцәа... ашьа,
абымба, акасыш... «исыхьчоит!..» – абомбақәа снапы рыҵакны
искуп...»
Уаа ахәрашәа ахаҵа иԥышәагоуп!..
Аԥсразы даҟәыҵырц игәы иҭамызт Саид.
«Аа, ахагагьы ҩызас дышьҭысхит, сызлаҟаз сзымхозшәа,
сиԥхьаны авагон дҭазгалеит... Ари адуӡӡа ихшыбаҩ зырҵысыз
егьа иӷәӷәан. Ма абас бомбак схы ҭнаҟьаны адәы сықәушәа
сыҟандаз», – азныказ ихгьы ааимшәан, хышықәса раахыс аибашьра иархаганы иибахьаз зегьы џьара еизганы днарылаԥшит
уи: аӡәы инеимаҭәаны, дааҟәымҵӡакәа дҵәуон, егьи агәадаҳәа
«агара» ирҵысуан, ахԥатәи – Саид ихаҭаҵәҟьа.
Иаалырҟьаны, уи иибозгьы, иаҳауазгьы, дзызхәыцуазгьы зегьы ааилаҩынтит: ажьы ҩҭыржәазшәа иҵәааит адәыӷба, ауура иаҟәыҵны, аӷызыӷызрахь ииасит аҳаирпланқәа, иныҵаба-ааҵаба ицеит афицер дызлаԥшуаз ихагацәа, аха ахәрашәа
шгац игоит:
Уаа ахәрашәа ахаҵа иԥышәагоуп!..
Аӡы зҭахыз – аӡы иаӡазшәа, атапанча иаҳәоз – ииҳәоз
шыбзамыҟәраз идырызшәа, зан дыгәхьаазгозгьы – дааины
дааихагылазшәа рҟыт-ԥсыт ыҟамкәа еиқәышьшьы ишьҭан
ахәцәа...
«Иубама?!» – ҳәа аанарго, Саид афицер днаизыԥшит.
«Иҳәала, рыцҳа, иҳәала, уаҳа иуҳәап ҳәа уҟоу!..»
«Иумбаӡои, нас: еи шәаанҿас! – инаскьахаз ауаа абжьы
шрықәнаргаз ари ашәа?.. Аԥсра иаамҭам, ақьра – ԥҳәыс мусхәуп,
аҽшьра – шәыргәындароуп – усоуп иаҳәо ари ашәа... Шәара
шәҿгьы ирымҳәо иҟам? Учынгьы азԥумкын, исыцырӷз абааԥс,
ухаҵами:
Дшьуп, дхәуп – дыцәоу џьишьоит...»
Абри аамҭазы, ахызаҵә зыхьӡаз аԥслаҳә аиԥш, иааиҵахәачит
адәыӷба, нас, абжьала иреихсырц аҭахушәа, иҩныҵәаа-ҩныҵәааит, аихамҩа аҽықәырбаӷьа адырҩегьых абӷа
неиҵнахит.
Ашьа илҵыз ԥхӡу џьишьон...
«Иҳәала, иҳәала!..»
– Сымшә, сымшә! – дахьаанагаз уара идыр, аҵысԥшқа
аиԥш дхахаӡа дшааиуаз, акәапаҳәа, Саид игәышԥы аҟьаҟьара
лыҽнадлыршәлеит, уажәраанӡа, ахә ихы зшьымхы илаҵаны
итәаз аԥҳәызба. – Ҳгәарҭеит алаҳәақәа! – ҵҩа амамызт илылыжжуаз агәаӷ. – Амала, сшәаз џьумшьан. – Илцәаҩамыз
афырхаҵареи дызхьымӡацыз аҭыԥҳареи иааимаркит
мҳәыр
рацәа зынпыҟҟала изнылахьаз лхы-лҿы. – Аибашьра ҟалаанӡа,
аҵыс мҩас агага сацәшәаны аҩ сыҵалон, уажәы абомбагьы,
иҿшәаны инҭалаз аҵәа ҟаԥшьгьы сзеиԥшуп...
«Нас сҩыҵра иҵыбхуеи?» – ааигәахәт Саид, аха ихы
иаҭәашьаны аӡӷаб даулазҵаахуаз.
– Ааи, ааи, – рҩбагьы сзеиԥшуп, – ихәда ҭарбаҟаҷа излеибаркыз аҳәынҵәрақәа ахы ааиҿлыршәан, лшьацәкьарақәагьы
дҩарықәгылеит – лыԥсыԥ ҟәандаӡа ихәда иныҵашәшәеит,
даагазҽазит абомбақәа ирызмырҵысуаз ауаҩы.
– Аҩыза! – иҳәеит Саид, ҵысхәк аҟара дласӡа. – Аустав еилаагарым, – иблуз хыхьтәи аҳәынҵәра еибаиркразы инапы
аҿанынаирха, егьырҭ аҳәынҵәрақәа рԥыртлара иаҿыз аӡӷаби
иареи рнапқәа ааиқәшәеит. – Аустав еилаагарым, аҩыза, – афицер ишҟагьы днаԥшит уи.
Афицер инапқәа еихыршь иҩыҵра иҵакны, ақәаҵа иҵахаз
абаҟа ҭынхада аиԥш, аҩаза иҿыкәкәа дышгылац дгылан.
Уашьҭа иаҳауамызт иӷызыӷызуаз аҳаирпланқәеи иҵәааҵәаауаз
адәыӷбеи рыбжьы, дибомызт, уажәазы абомбақәа аҵәахаҳа
иаҩзымхуаз аҭыԥҳа, дибомызт иара Саидгьы – «ахага» Саид,
ашәала ахәцәа зхәышәтәуаз...
– Сымшә, му-му-му, сымшә! – аҭыԥҳа лнапы-ԥшқа Саид
игәы ахәыцқәа ианырхьыслак – раԥхьа, ишьхәа алаӡара адақәа
ҩеилԥсаауеит, нас ихааҷкәакәараӡа идақәа ирҭаланы, иццакынгьы
– имыццакцәакәа, иԥсы хәҷы-хәҷы иҿаҵо, ихагәҭаҿы
иҩкылсуеит:
– Аҩыза! – аџьуа аиԥш илеиҩеиуеит ихәда абаҩ, – аустав еилаагарым...
Аҳаирпланқәагьы адәыӷба иалахәмаруеит – ацгәы аҳәынаԥ
ишаламхәмарра – зны, наҟ-ааҟ рҩыҵра иҵак, апыҟҟаҳәа
иавахысуа, иушьҭада, узҭахыда, уца иахьуҭаху рҳәарашәа, ргәышҵақәа
аарҳәны ажәҩан инаҵаион. «Оҳ, гәышьа!» – аҵәаара иаҟәыҵны
еихон адәыӷбагьы – иара цон амрагыларахь, аҳаирпланқәа –
амраҭашәарахь, азныказ, арельсқәа реиԥшьырҭада, аҭынчра еилазго шьҭыбжьы ыҟамкәа иааиқәтәон
зегьынџьара.
«Ицеит, арахь зҿы мҳәыша!»
«Уи аҩсҭаа идырп».
«Еҳ, ашәаԥшь шәгәықәҵыргьы!»
Иаақәыԥсычҳауан, зыблақәа еихашәны, адәыӷбеи аҳаирпланқәеи
ирзыԥшуаз ауаа кьоу-шәоуқәа. Урҭ ирыздыруамызт,
алыцәҳа аазыцрыхо инеиуаз абри адәыӷба қәыршә-ҵаршә
абриаҟара аԥсы изацәшәоз, изырӷызыӷызуаз, еидарас иамаз.
Иҭацәызар! Ҟалашьа амам – абџьар гараҵаны ианырҵәахуа
аамҭазы! Баша еидарак? Иақәрыжьуа аҟара изықәрыжьуа
аԥсамзар, аҳаирпланқәа ржьара иазкызар – усгьы ҟарҵалоит...
Ма ан хәашабга лыҷкәын длывнагозар?.. Дықәзар касышла
дҳәаны, дгәаҭаны иқәҳәҳәо ишьҭалаз ихәыҷра абжьы иаҳауа
дыҟамзар?.. Мап, уаҟа инхо ауаа хыхәмыхәқәа ирыздыруам,
зыхцәы еиқәара ркәыкәны зыдгьыл гәакьа инықәԥсо, еиханы
инеиуа адәыӷба иаӷроу... Аибашьра азакәанқәа рҿы ишаԥу ала
– уи здыруа ԥыҭҩык роуп: аҟамч ԥҵаҵа иҵхны адәыӷба назцо
Амашинист, Афицер, Аӡӷаб, Саид...
Игьежьит аҳаирпланқәа. Амраҭашәара иҭҩҩуа иалагеит, Саид
енагь ауу-бжьы игәалазыршәо абыжьқәа – ақәрахьымӡа изку
ауоу, ашә аҵәымӷ ахьаадырхауа ашҭа иҭыҩҩуа аҵыхәтәантәи
ауоу, Ахәрашәа анамыхәалак ашьҭахь ирҳәо ауоу...
– Акы сацәшәо џьумшьан!..
– Аҩыза, аустав еилаагарым! – Саид иблуз аҳәынҵәрақәа
еибаиркразы иҽазикуеит, аха аҷашә аахлыргоит инапы азқәа, –
игәы ахәыцқәа ирылахәмаруа лыԥсыԥ аиҳа ихааны. – Аҩыза!..
– Илыбаргәузеи абри уара уеиԥш иҟоу аҩыза дызмоу!
– Сима дысзыԥшуп... Ҳкомандир соуишьҭит... Жәамш! – жәаба
иашамкәа иҳәазар ҳәа дшәаны, хазы иҩнапыкгьы еидкыланы
илирбеит Саид.
– Хыбрагьы лҭахым, – лхы раҳаны дынкыдыԥшылоит игәы,
дыҵаԥшуеит ихәда, еимылдоит ихы-иҿы. – Иумбацкәа уҟам
агәилшәҭ аԥышә иқәку ашьыжьтәи аӡаӡа? – Убриҵәҟьа
сеиԥшын... Сыҿшәеит... Сышлеиуаз, акәапаҳәа сналашәеит
ашьа... Сыхнаҵеит ашьа... Уинахыс: зхы изамыхәо ауаа, акасыш,
абымба... Ишәхарагәышьоузеи шәарҭ, аха, иумҳәо, исхароузеи
саргьы?!
– Игьежьыхт, – иҳәеит Саид, аӡӷаб лыԥсы иалакны ихәлалԥхьаӡоз
ажәақәа зегьы рҭакс.
Аха аӡӷаб уажәшьҭа аҭак ҟалҵаратәы, ма акы дазхәыцратәы
дыҟамызт – еишьҭаххы-еишьҭаххы иҩеиуаз ажәақәа лгәы
ахаҿы еивҵахеит, аԥша ҟәанда зхысло аӡиа аиԥш лцәа лхыбзаа
ицоит... Анаҟә, анаҟәҵәҟьа – лыбла омак хаҳалт, аха иахьцалак
ашьыжьтәи ашәахәа аиԥш, Саид далԥхаа-алԥхаауа дылбоит...
Ашьымхқәа, ашьымхы мыждақәа – иаалыҵӡааӡеит
зынӡагьы,
аха лцәа-лжьы ҵысхәк аҟара иласхеит, илыкәыршамызҭгьы
Саид инапқәа, ахәылԥҵыс аиԥш дыҩнамгьежьуазҭгьы абри
аԥхыӡ-ҩны, хымԥада аҳауа дналашәкәа дцон.
«Иарҭынчит... Баша ирҳәозаарымызт... Еҳ, ҳабацәа рыцҳақәа!..»
– еиқәышьшьы еилаиаз ахәцәа ибла хәашьқәа аархигеит Саид, игәгьы маҷк аҟара аҽыҩеиҵнахит.
– Уу-уу, – иааигәаӡахон, ахәцәа зырҭынчҵәҟьаз аҳаирпланқәа
рыбжьы.
Иҵәааит адәыӷба, еиҭаҵәааит...
Ихәны, зтәыҩа хыжәжәарақәа зызқәа иқәҵа инеиуаз аб
ԥааимбарах иахьӡеит алаҳәа еиқәаҵәақәа – иӷызыӷызуан урҭ
алаҳәа еиқәаҵәақәа, арыцҳара ззыԥшыз дара ракәушәа...
Иҵәаахт... еиҭаҵәаахт – арельсқәа еилаҭәазаап – хрыжь-хрыжь
игоз аҟыгәбыжьқәагьы неилаӡҩан еиҵыхәхәа аҿынанахеит.
Абарҭ аԥсӡы-шьҭыбжьы хлымӡаахқәа ирылҩҩны, қәыԥсычҳара
хааӡак еиԥшха игон, шьала иҭахкааз, баҩла икәыршаз агәилшәҭқәа
рбаҳча иҭаз аӡӷаб лҟәындшәындбжьы. Аӡӷаб дҟәындшәындуеит,
ашәҭыцқәа ҿышәшәаны, икаҳәҳәы илықәнауеит, иҷырҷыруеит
аҟармаҵыс, ашьац арҽуеит лшьапы – хышықәса раахыс лшьапы
зҭалмыргылац абаҳча
дҭоуп уи аӡаӷб... Иԥхыӡума ма илабҿабома?!.
Зегьы акакәӡами,
мшәан? Мацәыс еимҟьарак иаҩызоу ԥхыӡ хаак
изахҭнумҵарызеи, ашьалашьын иҵхны иршшоу амш еизадақәа
зқьы?!. Изакәтәы ԥхыӡ алмасқәоузеи илбоз абри аӡӷаб аибашьра аламҭалазы!.. Аа, уажәы-уашьҭан, аа, уажәы-уашьҭан – лнапқәа
рхханы илкын... Аха иара ашәҭгьы наскьон, ацԥаҟьа ҟаԥшьқәа
аартны илыхәлаччон, анапы иаҵәақәа ҟьаны даднаԥхьалон –
аа, уажәы-уашьҭан!.. Мап, знымзар-зны аибашьра дамеиԥхыӡит
абри аӡӷаб, мап, знымзар-зны «Аибашьра» дмыхәмарит абри
аӡӷаб: цәгьалаҵәҟьа ибзианы илӡахуан акьанџьа амаҭәақәа,
омашәаҵәҟьа ихааны дыччон ианаҭахугьы, ианаҭахымгьы..
Иҵауланы ақәыԥсычҳашьа анылҵоуп аибашьрагьы ианалагаз...
Аибашьра!..
Амца ҩарҿаҷҷеит – аригьы ԥхыӡын аӡӷаб лзы... Авагон
мҩаннаҵеит... Уаҳа аӡәгьы акгьы игәалашәом: ахәцәа, Афицер,
Аӡӷаб, Саид...
Саид дҿыхеит ԥшьшьала, иԥсы-шьа, ихы-шьа аҽынтәи амш
даԥылозшәа. Раԥхьа илаԥш назықәшәаз ажәҩан, ахыбаҩ
алакыҵа аиԥш иҭацәын, иҵаулан, икылыххагьы иҟан. Ҭынчран,
дацәшәеит аҭынчра, ашырҳәагьы даақәтәеит. Инапы уазыруа, иблуз аԥхьа иҭаз ақьаад аагәеиҭеит – жәамш дызлоушьҭу.
Нас, иаашьа-канҭҳаиуа иҩеиуаз алҩеи еилаҟәаҟәа еилажьыз авагонқәеи инарылибааит, ҭынч, гәата-бӷата, ҟыҟ-ҿыҟ
рымамкәа, аибашьра ирыднаҵаз ауалԥшьа анагӡара иаҿыз
ахацәеи аҳәсеи. Урҭ рҭынчра мацара акәым, омашәаҵәҟьагьы
ицқьаны еилаҳәан: арԥарцәа рыхәда иавҵыҳәҳәоз ақьафына
ҟәашәӡа, аӡӷабцәа рпилоткақәа ирҭамӡаз рыхцәқәа ыршаны
рышьҭахь иадҵа.
«Иҟалеи, мшәан?! – дазҵааит Саид, арашәыгақәа ашәа
зҭарҳәоз ихы. Уи азҵаара иазыԥшызшәа, аҷаӷьҷаӷь быжьқәа
ааиқәтәан, акараҳәа иааимшәеит – иккаӡагьы авагон дынҭаԥшит.
Ахәрашәа иарҭынчыз ахәцәа, аԥҳәысра иахьҵәуоз аӡӷаб, злымшара згәырҩоз афицер... Нас иабаҟоу урҭ?.. Аусура иаҿын знапы аџьар ҟаԥшьы ахаз ауаа ҭынчқәа, ауаа цқьашәқьақәа... Афы
зҭааз аҩнаҭа агәылацәа ракәын изеиԥшраз дара – лаӷырӡык аӡәы
иҿшәомызт, иныҵакынгьы дқәыԥсычҳауамызт, игомызт асолдаҭ
ааҷа аиԥш деиҵызхуаз акоманда, ашьхәақәа реинҟьабжьы, алымҳа
анапсыргәыҵа аҵахҩара, зегьы зцәа иҭаӡо адгьыл, иҟәызгаӡа
аҭынчра ахатәан... Насгьы, акагьы узырныхуамызт «ацәгьеи абзиеи» еилызԥшаауаз ауаа рхаҿқәа – иҟалап, гәы зызҭаӡам зегьы
абраҟа еизыргазар – урҭгьы аумаҷху, ма аӡӷьы ахаҳәқәа еихьшьны ишацәуа, ишарҩызуа аиԥш, агәырҩа згәы кыднацәаахьоу, зхы-зыҿқәа арҩызхьоу уаазаргьы – урҭ ауеиҳахым...
Ажәакала, знапы аџьар ҟаԥшьқәа ахаз арԥарцәеи аҭыԥҳацәеи,
еидҽырбало, еилырҟәшәон «ацәгьеи абзиеи»: асакасақәа
ирықәҵаны инаргоз џьоукы, ахҭыԥ ицәнарҵәаз ажьы
ҷаԥшьӡа иааԥшуа, изаҵәӡа адә иқәгылаз аҩны иҩнаргалон,
егьырҭ – аӷа ибомба иармазеихьаз ажра ахықәаҿы
инаганы,
ржьы рцар ҳәа ишәозшәа, ԥшьшьала инышьҭарҵон.
– Дабаҟоу Лара? – аҭынчра аӷьеҩ ҩалиргеит Саид, азныказы игәгьы аадырхаҵеит адунеи аҿы зегь реиҳа мчы зманы
ииԥхьаӡоз иаԥсуа ажәақәа. – Ҟалашьа амам! – дбыр-быруа,
аҭәыцҵәҟьа дахҟьашо иҿынеихеит.
Мап, аус зуаз ауаа аӡӷаб лҿынӡа имааӡацызт – урҭ еибарԥшны
рымаҭа еицҩаргозшәа, иԥкаауа лзааигәахара иаҿын.
Дгәеиҭеит Саид – лахьынҵацәгьарак зызқәа икыдхәмарлауа
аӡә иеиԥшгьы дызқәыршәшәеит:
– Ҟалашьа амам!.. – ԥаса хаҵаҵас иҭирҟьазар, уажәы зыхәда
зыкәашәаны ишьҭоу аҽыҩ аиԥш дыӷзит уи, деихангьы днылхаххит: лызхара лшьапы зқәылмыргылацыз адгьылаҿ лызқәаҭыԥ
ылхны дышьҭан аӡӷаб. Азныказ, иара диҵаԥшуазшәа, насгьы
дихәлаччозшәа игәы иабеит Саид. «Аҩыза», «аустав» уҳәа
реиԥш иҟаз ажәақәакгьы иҿы иҩанххыла-ҩанххылеит, аха
иабаҟаз – ажәҩан иаҵаԥшуаз лыбла шьханԥсылақәа гәаҭеиуа
ирылан, ааԥынтәи ажәҵарақәа реиԥш еилаԥыруаз аԥсқәа...
Илҭахгәышьазар акәхарын рыцҳа, амаалықьцәа имҵԥаа ихаргалаз лыԥсы хкыдкыларҭас иаиуз, зааигәара иҟаз гәалҭар...
– Ҟалашьа амам!.. – деиҭаӷзит Саид.
«Ус иаҳа иеиӷьуп...»
– Мап, мап! – аҽыҩҳәа иаирсыз ишьымхқәа адгьыл лҭадырҽылеит.
«Сҭынчхеит!»
– Ибжәша аӡыхь ахы ыҵнахаанӡа!..
«Уари сареи ҳнапы иангәышьоузеи...»
– Ирыцҳами бзааӡаз?!.
Алаӷырӡ шьашә ҽыҭқәа дырхәаҽызар акәхап аӡӷаб – уаҳа аҭак
илымҭеит Саид: ажәҩан ишаҵаԥшыц иаҵаԥшуан шәызҵаарак
зхыԥсылаз лыбла ҵаа-ҟәырҷахақәа, иҭынчын, ихьшәашәан,
агәынамӡареи ахрыцҳашьареи зқәыршаз лхы-лҿы.
– Исашәымҳәо... Нас исашәымҳәо, – имч зегьы еизыркәкәаны
дхәааит Саид, – лусс иалоузеи аԥҳәыс аибашьра?! – раԥхьа
ажәҵарақәа реиԥш еилагьежьуаз аԥсақәа дрызҵаарц иҭахушәа,
инапқәа ирбжьыҳәҳәоз ихы раҳаны ажәҩан дҩаҵаԥшит, нас
агәаӷ зхыжьлаз ибла гәаақәа, «ацәгьеи абзиеи» еилызҟәшәоз
рышҟа инаирхеит. – Аџьма акыка ахш аҭырҩаара лнапқәа
ирылшом ҳәа даҵарҵомызт аԥҳәыс!.. Уажәы! – Абзарбзан ахы
дҭацаланы дҳамоуп; адунеи аҿы зегь реиҳа цәгьара злам ҳәа
дыԥхьаӡаны илеишуамызт алақәаҵәҟьа, уажәы – аҳаирпланқәа
еиндаҭланы абомбақәа лықәрыжьуеит... Нас исашәымҳәо – илзалоузеи аԥҳәыс аибашьра?! – аҩынтә рзгьы, иара иитәӡамыз
бжьы мымаршәагак цәырганы дхәааӡеит Саид, уи ашьҭахь уаҳа
акгьы игәалашәом...
Акыркырҳәа игаз аԥҳәыс ччабжьы даанарԥшит Саид. Игәы
аҩада ирханы, деиԥхьхәаа, иарҭмаҟ ихы иаҵаҵа, амса иалхымзар узымдыруа икьакьаз, асаркьа аиԥшгьы ииашаз цәырдаӷәык
дықәын. Ииулак илацәақәа аахитит, аха ихы измырҵысит –
абра дааганы дышьҭазҵаз ауаа цқьашәқьақәа, имырбаӡакәа
ихшыбаҩ зегьы ааҭганы, нас хаҳәла идырҭәызшәа ихьанҭан уи.
«Иабаҟоу, мшәан, схы? – инапы аҿыҩеирхан, ԥшьшьала
ихы аагәеиҭеит. – Изҭахыда ари аҟәыджәыга рыцҳа...
Сқьаад?! – инҭԥсааит аӷа ибомбақәаҵәҟьагьы змыхәаз Саид
игәы. Ажәжәаҳәа еиҭаагәеиҭеит иблуз аџьыба иҭаз абӷьыц
– уигьы аҭыԥаҿы иҟан. Маҷк аҟара иааҟәандахеит игәы, аха,
изхараӡамкәа зан згәы нлырхаз ахәыҷ иеиԥш иԥшаа-ԥшаауа
еиҭааҟалеит. – Иаҳлахьынҵагәышьамзар акәхап абла анҭаԥшра,
– ихы иҭажьыз ахаҳә ӡлаҵәқәа дыҩрылҵызшәа, иаԥхьа дааины
даагылеит Сима. – Хышықәса дуӡӡа, сыцә Џьарма аиԥш сшьапқәа
ыҵарбаӷьа, схы аӷа игәышԥы иадыргыланы сықәԥон. – Раԥхьа,
Џьарма абҩҩбжьы илымҳа иааҭаҩҩит, нас, жәаба-жәаба зкуаз атәыҩаԥаҭхьқәа хаххала ахы днықәԥшит. – Аха иалоухи,
ҳашьхақәа ирҩызахеит, уазааигәахацыԥхьаӡа наҟ инаскьоит. –
Дара ашьхақәагьы, икараха асакара иқәтәоу амахҽқәа реиԥш,
рыбӷа цәҳәқәа еилџьыҟәаа, алада ииаҵәҟаҟара-иаҵәҟаҟараӡа
ибла иаахгылеит. – Атәым иашҭа уанықәгылоу акәзаап уҩны
иаҳа ианубарҭоу!..»
– Акыр-кыр, акыр-кыр, – напы мыждақәак мацәысуа лҩыҵра
иҵоушәа акәын хрыжь-хрыжь аҭынчра шеиланагоз уи аԥҳәыс
лыччабжь.
– Еихашәааит! – иааиҿыҵҟьеит Саид, – ԥҳәыск дсымшәицт
аха, – ихы ихәамц иазнымкылакәа наҟ-ааҟ ихбыкьуа
ианалага,
иҩнапыкгьы аҵаргәаны иааникылеит. «Ацәгьеи абзиеи» еилзыргоз ауаа цқьашәқьақәа, Саид зыԥсы ҭоу дырхырыԥхьаӡалазаап,
даагангьы, аӷа зыԥсы зынӡагьы изҭымхыз ахәцәа ахьышьҭарҵоз
ауадаҿы дышьҭарҵеит. Абомбақәа маҷк аҟара идырҵысыз
Саид ихшыбаҩ азныказ ус инарбоз џьишьеит, аха иџьымшьқәа
инапсыргәыҵа иныҵахҩаны данԥшы, иԥшәма нцәахшеи,
ицәкша Џьарма тәыҩа-ԥаҭхьи, асакара махҽ бӷаџьыҟәқәа
игәалазыршәаз ишьхақәеи инарылибааит, адунеи аҿы зегь
реиҳа ишкәакәаз,
ахаҳә былны иалырхыз, акьыр ала ишәыз
ауада хәыҷы аҭӡамцқәа. Ааи, ааи, иавгаз аҩаршьҭрақәа ашьа
рҭаланы ишнеиуазгьы, уи ауада аҭӡамцқәа џьара шьакәармак
ркыдҭәаламызт... Саид инапы нкыдишьылан, нас инапсыргәыҵа
днықәҭәҳәеит, асы цыра быбкқәа реиԥш иааилагьежьит акьыр
шкәакәа-саба... Саид иааигәалашәеит «ацәгьеи абзиеи» еилзыргоз ауаа цқьашәқьақәа рыхәда иавҵыҳәҳәоз ақьафын
шкәакәа:
«Зегьы еижьагоуп, зегьы лаԥшхырԥагоуп... мап анакәха, абри
аиԥш иҟаз акьыр ԥшаах, уаԥсҵәык аџьыка аӡар, уаҭәҳәаны
акәым, ԥхаҳәла иуцәуазар иузкыдымхуа иҟамлози...»
– Акыр-кыр, акыр-кыр, – еиҭагахт аԥҳәыс лыччабжь.
«Иҭалази быкәа? Амца... – Мап, Саид аԥҳәыс дизымшәиит,
уиакәым, иара уажәыҵәҟьа дызҭагылази ишаҟәаны ихагылаз
ихы иазааиуаз ахәыцра ҟьала-ԥалақәеи анааидикыла, – ҭфу!
– иҳәеит ихазы, – «ҩ-рык еибашьуан, Ҳабыџь дцәаӷәон,» –
ззырҳәозгьы абри ами».
Илаԥш аҭӡамц шәаӡақәа иаарҟәиган, иааикәыршаны, еилашьшьы ишьҭаз ахәцәа днарылаԥшит: урҭ, ранацәа, раҳәшьцәа,
атапанча, аӡы, уажәраанӡа изызхьаауаз зегьы раӡазшәа,
амаалықьцәа ирзынрыжьыз рыԥсы иахӡыӡаауа иԥшын.
– Ҳаилдыргеит! – иҳәеит Саид, аҳаҟьа аҽадыруазар ҳәа
зҽыззымдыруаз илахь аҟьаԥ аахирган. – Аԥсцәаҳаи ашацәи
уажәазы ртәы-рымаа еилдыргеит... Саргьы «Ацә цәаӷәа» аиԥш
аусура сықәымшәеит – смахәарқәа ԥхьарҵәаны сшыҟаз саанхеит... Ҳаилдыргеит, шәыда-чгада ҳаилдыргеит!..
– Акыр-кыр, акыр-кыр, – иамамызт ҵыхәаԥҵәарак. Дыччон зыхцәы ыршаны зхы ашьҭахь иадыз аӡӷабцәа руаӡәы,
дихәлаччон ақьафын шкәакәа зыхәда иавҵыҳәҳәоз арԥыс.
Хырҭәагак иааҭышәшәазшәа еиԥшын, еиҟаран еиваз ауадақәа
рыҩбагьы, амала, џьара аԥсҭазаара хыжжы икаҭәоит, даҽаџьара
– уи аарла-аарла аҵаҿы иҟьатҟьатуеит...
«Ҳы, – адырҩегьых илахь аҟьаԥ аахиргеит Саид, – ҟәыджәыгас
шаҟа убзиоузеи... Амҟәыба аиԥш уаахырҟаланы...
Ахәаҭа-хәаҭаҳәа ушуа амца уҽҳәагылазар... Сшьапқәа еимыҭхаа,
стәаамаауа ацәмаа кны саннеиуа, адунеи иқәу зегьы адгьыл
цәыртаӷаны ишьҭаҵо ацәаӷәара иаҿу џьысшьон; схысцыԥхьаӡа,
сшәақь ашьхәа адыжәҳәа сгәы иаакыдсыло аҭаби санҭагылоу
– забџьар знацәа аҵакым аӡәы адунеи дықәуп ҳәа сыҟамызт...
Арахь?!.»
– Акыр-кыр, акыр-кыр, – лыԥсы ахьҭоу деигәырӷьоит аӡӷаб,
лыԥсы ҭаны иааигәара дахьыҟоу деигәырӷьоит иаргьы. Аччабжь маҷ-маҷ аҽеиҭанакуеит, иалаԥсо иалагеит арахәыц
кәадақәа рышьҭыбжь, урҭ зны иҳадҳадоит, нас ишнеиуа
инеиԥынкыланы иқыџьқыџьуеит – иԥсасит урҭ рыбжьара
ибыжьдоу ашәахәақәа...
Саид дҩеихан, маха-шьахас имаз зегьы ацәырдаӷәы ажьы
иаларҟацо дҩагылеит. Раԥхьа уи аҟыт-бжьы ахьамыргаз
џьашьаны дназыԥшит... «Аферым,, уараҵәҟьагьы узҭагылоу
удыруеит! – Нас злахьынҵа еилкаамыз ахәцәа днарылаԥшит,
иблақәагьы рыцҳа-рыцҳаӡа иааҟалеит. – Сыҭәҳәа аԥша иагеит,
Ахәрашәеи аччабжьи еинаалом... Насиа, икнаҳаны ишьтәу
Насиа, амелҳам аныҟалҵо, адамра дҭаланы иҟалҵоит... Иудыруазеи, уи злыҵуа ара ааигәа џьара иҟазаргьы, – дхәыцуа ԥыҭрак
дгылан Саид. Нас адырҩегьых, ажәжәаҳәа иблуз аџьыба
дынҭалан, жәамш дшоушьҭыз атәы зҳәоз ақьаад ааҭигеит,
дахӡыӡаауа иааиҵиртлеит, иԥсыԥ ламга-ҩамгаӡакәа илаԥш лахигеит. «Иҟаиҵаз афырхаҵареи агәымшәареи
рзы... Жәамш...»
Иаԥхьо иҳамада?.. Сима дамыԥхьои,
мшәан... Уи леиԥш саԥхьо
сыҟандаз, рахәы-шьап сашҭа иҭагыламзаргьы... Аха, схаҵа
иҟаиҵаз жәбо ҳәа илыманы ауаа дызрылаларым... Уи алыг
дыҟами, дамыԥхьашеи анҵәажә – апрофесҭар... «Ауаҩы ихала днымҳароуп...» – иҳәахт... иаамбари! – иқьаад иџьыбахь
аҿынаирхан, аха иааникылеит,
– «узымцеит!» – рҳәар, «баша
шәыԥхашьеит!» – алеиҳәарц акәхап.
Мап, аҭынчра агәы иҩалакьакьо иччоз аӡӷаб лакәзааит, уи
лыччара ԥсыс иахаз иара аҷкәын цқьашәқьа иакәзааит, аӷа
ибомба иармазеиз аишьцәа рдамра еимазыԥсоз ракәзааит,
уабаҟаз, ушԥаҟоу, ухы абахоу ҳәа Саид аӡәгьы дизымҵааит.
Ишьҭахьҟа иаанижьит ҩ-дунеик зыҩнаӡоз аҩын-хаҟә хәыҷы,
аԥҳәыс напы ӷәӷәақәа идрышҳаз аш мпахьшьқәа реиԥш
еиларҵәины ишьҭаз арельсқәа, иҿыцәаахьаз, аҿыцәаара иаҿыз
ахәцәа рымцахәқәа...
Зны, иқьаад бӷьыц ырмазеины икны, ишьапқәа ҭымра-ҭымра
еихго, ԥыҭк днаскьеит, аха аӡәгьы аниқәҿимҭ, ибӷьыц наԥхьеикын,
ишьаҿақәа неихҳәа-неихҳәо, ихьынҭыџьӡа ихагылаз ихгьы
нымҩанҵо иҿынеихеит. Иагьааигәалашәеит аҭаацәара даналанагала раԥхьатәи амшқәа: абасҵәҟьа акәын, џьара дыҟаны
аҩныҟа данаауаз, ишьаҿақәа шеихигоз. Гәхьаагарак былбылуа
игәаҵа инҭалан, уа иаагыларгьы ҟамлози, аха иаанымгылакәа,
али-ԥси рыла ицәа-ижьы иахьӡан, адунеи иабжаз абри акаршәра
дамкуа дааҟанаҵеит: даахыԥхыԥит Саид, аха гәнырхәаа зегьы
деицгәаҭаны ихыччозшәа
игәы иабан, ишьаҿақәа ааирссеит,
ихгьы ҩышьҭыхны днаԥшы-ааԥшит – гәнырхәаа абаҟагәышьаз,
иабаҟагәышьаз, хышықәса раахыс, зҵеи заҵәы изԥшу аҭаҳмада
иеиԥш, зылахь знапы аԥыракны имҩа иаԥшуаз иахьатә кәасқьа,
зышьаҟақәа рыԥсахха дахьымӡакәа иаанижьыз иаб иҭынха
аца... Нас – Сима, зыбла анҭаԥшра изыхәшәхаз Сима...
Урҭ рхаҭыԥаҿы: аурыс икаршәра – иара игәы аҟара иҭбаау.
Игәыӷрақәа реиԥш инымҵәаӡо акаршәра, нас ачықьқәа, аҵлақәа,
ажәҩан... Игәы ааҭрысит Саид, аха иибацыз, амца шакәмыз анидыр, маҷкгьы дааԥхашьеит: инаԥгылаз зегьы ццышәха илашьҭуа,
ажәҩани адгьыли рцәа-ржьы ахьеидыҵәҟьаз
ибжьаларц иаҿын
амра.
«Еҳ – игәы кыдшәома уҳәартә даақәыԥсычҳаит уи, – ша-ҟа
ԥсы уманы уӡаалозеи уаргьы!..»
«Уӡаалозеи», – иҳәеит Саид, иқыҭаҿы хәыҷгьы-дугьы
ишырҳәало аиԥш, избан акәзар, гәнырхәаа, ахаан аахысгьы, амра,
дара рхатәы мҩа азалхны ирымоуп: иаацәырҵуеит ашьхақәа
рышьҭахь. – Шьыжьбзиақәа! – рҳәоит гәнырхәаа, аӡәи-аӡәи
неихырхәаны, нас ихало, агәаҿы ианҩеилак: – Мшыбзиақәа!
– рҳәоит дырҩегьых, ашьыжь ирҳәаз азԥымккәа,
ашьҭахь
илеиуа, илеиуа, зны ашьап ҩеижь дуқәа
нӡааннакылоит, нас –
маҟҿаҳәара, аҵыхәтәаны – зынӡагьы
инӡаашьшьыла ицоит. –
Хәылбзиақәа! – ана-ара ацәылашәшәыра
иналаԥсоит абыжьқәа.
Абас, амреи адгьыли, Гәнырхәа ақыҭеи ршазар аахыс... Урҭ
рыхԥагьы зныкала еицыҟалеит ҳәа ауп ишырдыруа гәнырхәаа...
Ирымоукыргьы башоуп. Насгьы, Адгьыл шыкәымпылу дара
раԥхьа аӡәгьы изымдырӡеит, избанзар – иахьӡаалац иӡаалоит,
иахьавҵыц иавҵуеит. Адгьыл – ауа-ԥагьа иеиԥш игылоуп, амра
– анаӡӡеи леиԥш анапы ыргьежьуа уи иакәшоит, гәыбӷансгьы
ируҭои, нхацәами – Адгьыл ауми изқәаарыхуа амра ауакәху!..
Ргьежьышьа змамыз амреи, иахьатәи амши, иаԥхьа ишьҭаз
имҩеи анааидикыла Саид, ахаан ихы иадимбалацыз ԥсыҽрак
ааизцәырҵын, раԥхьа ихы ҩҭууеит, нас, зракәа хырҵәаз
аҟаб абӷьы аиԥш инхьыдышьшьит игәы, аҵыхәтәаны, адгьыл
дызлақәгылаз ишьамхқәа наиҵӡаан, дагьылеизҟәыҿит.
Ҭырқәаҵас ишьапқәа иҵаԥсаны акыраамҭа дтәан Саид. Издыруамызт иҟаиҵарыз, ихы зқәикрыз, зны адгьыли ажәҩани
ирыбжьыҳәҳәоз амра гьежь дназыԥшуан, нас, илаԥш ааԥса,
аҳәҳәага аиԥш акаршәра иқәырҳәазо иманы дшааиуа,
игәыӷрақәа зегьы змадоу арельсқәа рҿы данааилак, иааникылон. Дара арельсқәагьы, нахьхьи џьара, зыбӷашшара
еиҩҵәаны ишьҭоу ракәӡамшәа, аҽыҩқәа реиԥш еиваҩны инеиуан, абарбалқәа ицәдырҵәахьаз рыжьгьы ҷаԥшь-ҷаԥшьӡа
аилашәшәыра иалубаауан.
– Уааит, Саид, – иҳәеит уи ибжьгьы мӡаӡакәа, – арахь
уҽыжәҵ! – ачча гәырԥшаага аазқәыххыз иԥышә шьшьақәагьы
аақәацқәацеит. – Уахатәиала агәылацәа акгьы рабымҳәан, бара,
еи?.. Ус Гитлергьы уҭаацәа урызнеиааит! – хышықәса раахыс хычра изызуа иарҭмаҟ ихы инаҵеиҵан, игәы ҩарханы, ишьапқәагьы
инапқәагьы еимыҭхаа адгьыл дҩықәиеит – иагьааигәалашәеит,
амра ашәахәақәа рыфҩы зхышәшәо дызгәылаиалоз иан
Заҳаида рыцҳа лҵысхә-цәарҭақәа. – Схәыҷрагьы
аҵыхәа
сҿанаҟьеит... Зны амра ашәахәақәа срыцышьҭарҵон, ашьҭахь
– алаӷырӡи аԥхыӡ еиқәаҵәақәеи... Урҭ схы иқәскрын, иахьа абас, зхац зҿыҵшәаз абызкаҭаҳа аиԥш адгьыли ажәҩани
срыбжьакнаҳаны сықәымхар – сшьапы лаӡом, снапы ҩаӡом...»
Аиашазы, ажәҩан омашәаҵәҟьа иҳаракын, ииаҵәан, ахҭыԥ иаганы икылыжәжәагьы иҟан... Иаацәырҵит амра аԥсы ҩахшәандаз
ҳәа иԥшыз еҵәак. Уи уажәазы, икаҳаны агәы ҭҟьазшәа ицәышын,
иааҟәымҵӡакәагьы илацәҟәуан, аха, ажәҩан иара амацара иазынхар, омашәаҵәҟьа икәеикәеираны ишыҟаз ҩашьомызт. Саид
уи дшахәаԥшуаз, иан лҵысхә-цәырҭақәа игәалазыршәаз адгьыл
иҵышьшьы аҿынанахеит...
– Сымшә?!.
Саид дцәырҳаны иблақәа аахитит – аҭынчра агәы кыдыӷьӷьаауа
зыбжьы гоз амаҵа ада ԥсы зхаз акгьы иааигәа
иҟамызт.
«Бара рыцҳа, – ишынеимеиҭәарыз дааҟалеит Саид. – Бусс иалази аибашьра?!» Ауаҩи ауаҩи аҟәҟәаҳәа иларгәыдеибаҵаны
еибамшьыр, инибамырҵәар анамух, ҳара ахацәа иҳанажьзар...
Акәты ахәда лыхдырҵәомызт аԥҳәыс ҳара ҳҿы – игәнаҳауп ҳәа
иԥхьаӡаны, аҳаиуан ашьа дыладырԥшуамызт
аԥҳәыс игәаӷьны...
Уажәы? Уажәы абџьар еиҵарпапа еиҵаҵаны, жәымз дуӡӡа лцәа
иалагӡаны иныҟәылгоз,
гәаҟрыла илыхшаз, џьабаала илааӡаз
ауаҩы дылҳаршьуеит...
Исзеилкаауам – ахаҵеи ахаҵеи еибашьыр иазымхаӡои?» – абарҭ, иара ихаҭагьы цқьа еилганы иимбоз, зҭыԥ изықәымҵоз азҵаарақәа дышрызхәыцуаз, адырҩегьых,
иааԥсарақәа иаиааин, ацәа дынҭанагалеит Саид.
– Сымшә, уцәама! – длырҿыхар аиҳа аиҭаԥсра еиӷьашьо, дааины дааихагылеит иахьа аԥсра изацәымхьчаз аӡӷаб.
– Нинаа?!
– Ааи, Нина.
– Бҭыҩры ишԥабызҳаи, бара бзиак иақәшәаша!
– Аидара саҵымҵи, сымшә!
– Нас, былахь еиқәупеи, иҟалеи?
– Адырҩегьх сгәы ншәырхеит шәарҭ ахацәа.
– Избахын, Нина?!
– Быԥҳәысуп рҳәан, хазы снаганы сыржит.
– Аламысдақәа!..
– Шәра еснагь сара сзы шәламысдан, – лыбла иаахгылаз алаӷырӡ аҽарчуа, аҽарчуа, ишнеиуаз, иҿшәан, Саид аҿеҩ
ааиҿыҵнаргеит, дыҭрысынгьы дааԥшит. Нина дабаҟаз – аҵх
агәахьы инеихьан, адгьыл аԥхаԥсы ацәыӡны, аҳаҟьа аиԥш иҵан,
ихаҿыҵәҟьа зҽеизызгаз аԥҭақәа анеимаҭәара иалагахьан.
– Бара рыцҳа! – иҳәеит Саид, иааикәыршаны иҟаз аҭагылазаашьа
агәхьаагьы мкыкәа, – быԥсы гәаҟуа асакара ишԥақәхеи. . . Издыруеит аԥсы аӡы ишамырхуа, ахра
ишаҿырго, аха асакара иқәхаз қәгашьас иамоузеи?.. Ари
иаԥнугьы атәы рдыруазар акәхап... Шаҟагьы ықәугарызеи. . .
Аишьцәа рнышәынҭра рҳәо ишалагаз аиԥш, аишьцәа раҳаҭа
рҳәап усҟан, ҳаҭак – зқь-ԥсы. – Саид ԥыҭракы, асакара
аԥсы қәгашьас иамоузеи ҳәа дазхәыцуан, аха уи азҵаара
аҿаԥхьа дшымчыдаз аниба, дхьагәгәа даагьежьит. – Ҳы,
омашәа иубаша, арахь мацара акәу џьысшьон, уахьгьы
ҳада ихәшәызаарым арҭ алахьшәшәқәа. . . Сима зынӡагьы
ахагахара даҿызар акәхап, – уи данихҭашәо ишыҟалалац
еиԥш, ибла ихгылазгьы, игәы иҭажьызгьы зегьы ныҵацәа
ицан, адырҩегьых иккаӡа иашҭа днықәԥшыхт: ашьац иаҵәа,
ахьатә кәасқьа, ашш маҵурҭа, нас Сима!. . Уи, еибарҟаауа
агәашә иадгылоу ажәқәа агәашә рзаалыртит, мап, аусурахь
дхынҳәны даагәышьазаап, аа, ашҭа дахьааҭалаз, мап, мап
– амра аԥхьа дгылеит, лцәа-лжьы аԥхара гәыҟаҵага ахҟьо
абарҵа даақәгылеит, ашьаҟаҿы даҽа ҵәаӷәак нанылҵеит –
ари зқьи ҩышәи актәи ацәаҳәоуп – Саид ашҭа дынҭыҵижьҭеи
абри аҟара мшы цахьазаап. . .
Иҿшәеит даҽа «лаӷырӡык», уигьы шлеиуаз, Саид илахь
агәҭаҵәҟьа иҩаахан, ацаҟьа иагәыдырҵаз абырлаш-ҽыҭ аиԥш
ацԥхь ҩкаддит.
– Бара рыцҳа! – иҳәеит Саид, – ибжәшаз аӡыхь ахы
ыҵнахаанӡа, – дҩагылеит, апыҟҟа ааихдыргеит ақәа цырақәа. –
Сцалап. Аихамҩа иаваршәны сцалап, џьара сышԥакылнамгари
ари амҩа. Ашәануа ихылԥа аиԥш икәамҟьаӡа ажәҩан агәаҿы
зҽеизызгаз аԥҭа есааира илаҟәуан, еилысуан. Уи авараҿы,
зцәа
иҭабаӷьаҭабаӷьа иԥхоз аиаҵәақәа инарыдубалон икнаҳаз ақәа
цыра хәашьқәа. Саид раԥхьа арельсқәа дрывагыланы акыр дцеит, аха урҭ рыбӷашшара шеиҩҵәаз, уажәазы шәарҭа шыҟамыз
анааигәалашәа, дрыбжьагыланы, ишьаҿақәа еихҳәа-еихҳәо
иҿынеихеит.
Аԥҭақәа ргәы рданы, раԥхьа иааҵысыз ԥшак рыҽнарҭан,
ихаббала-хаббала иқәланы ицеит. Ҽеимаак аҟара згәы
ҭыфааз амзагьы аацәырҵын, иеихсыр ҳәа ишәазшәа, ажәҩан
акалҭ аҽавак-ҽавакуа ишнеиуаз, уигьы неикәаӡыҭит; акакала
иҿышәшәаны аӡыжь иаҵәа инахәлаԥсо, акакала иҿышәшәаны
аӡыжь иаҵәа инахәлаԥсо ишааиуаз (инымҵәаша убахьоу)
аеҵәақәагьы нҵәан, ахш аҵыршаны иаанхеит ажәҩан, аҷаӷь-ҷаӷьра иаҟәыҵит амаҵа, иааиларыԥсеит аҵарақәа... Арельс
цәырҵәа ианыҷҷаланы, ибла иаахаҳалаз ашьыжьтәи амра
ашәахәақәа роуп ихәыцра хьынҭақәа даарылызгаз Саид.
Ԥшьшьаала ихы ҩышьҭихын, раԥхьа игәы кыдызххьаз
акаршәра днықәыԥшит: мап, иибахьаз каршәрамызт: ахәызқәқәа,
аҭаҳарақәа, амарда иаҵәақәа, ахаҳә шкәакәақәа...
Дааҭгылеит: «Избахьоу ҭыԥуп!» – инкыдыԥсааит игәы. – Ашьхақәа?!
Шәабаҟаз шәанаџьалбеит?!» – инапқәа ҩышьҭихит,
даахыԥхыԥит, деиҭааҭгылеит...
Ааи, Саид дымҩашьеит – урҭ ашьхақәа ракәын – Кавказтәи
ашьхақәа: зеҩхаақәа рҿы амра бжьаԥхьо, аеҵәақәа зхы
рылаҵаны ицәо, ажәҩан иаҵаргәоу, Адгьыл иақәлоу, иацы, ампыл аиԥш аӷа дзынԥаз Кавказтәи ашьхақәа...
Адунеи иқәу зегьы рҽырыԥсахуеит, ирҳәоит иқәымгьы
рҽырыԥсахуеит ҳәа. Ахаҳә еимытта ибаауазаап, аеҵәақәагьы
кадды иԥсуазаап... Амала, хаҳәык бааны афҩы уқәнамыргыло,
еҵәакгьы ԥаҟь-ԥаҟьуа аԥсра иаҿны џьара иубашам. Избан?
Избахын – ауаҩы иҩызам аԥсабара: иццакуам, аҵасқәа еиланагом, сгәы иҭоу жәбома ҳәа анапсыргәыҵа иқәҵаны игылом,
зегь реиҳагьы иазеицәоу – ахаангьы ахы акы амӡбацт...
Имыццакуа, имгәаҟҵәаҟуа, абанҭ ахра нцәахшақәа рыхәда
ҵҟәашаара иаҵхәраа иааиуа аӡыхьқәа реиԥш зыхшыҩ цқьоу,
даҽакала иуҳәозар – атса зыхшыбаҩ иақәырҭәам ауаҩы имбарц
залшомызт Саид Ага ақалақь данаалагыла, ауаҩи аԥсабареи
ртәы-рымаа аҳәаақәа шаны ишышьҭаз:
Ашьхақәа гылан, данынарԥырҵуаз амш аҽны аиԥш:
анаҟә еимыггара рҽалакны, сырӡла ирыӡәӡәаз рхы-рҿқәа
уҽырнубаало руапа-хәылда иаҵәақәа ирҭашьшьы. Амшын
акәзар, адунеи агәы аҽықәыжьны, ианаҭаху – анапы иаҵәа
дуқәа аҟәара иаақәшьуа, ианаҭахымгьы – агәы иқәҵаны
ицәырсысуа. Амшыни ашьхақәеи рымацара ракәым – дара
ауаҩи аԥасбареи рыбжьара ибжьагылоу зегьгьы, иаҳҳәап:
иргыланы идырбгоз аҩнқәа, еималарц иаҿыз аулицақәа,
зԥеиԥш-мҩа иаԥшуа, иҳашҳатәараха игылаз абаҟақәа,
агәырҩеи ашәаӡыӡареи еилдырҩааз аҵлақәа зегьы-зыгьы
избахьоу ирҩашьо иҟамызт. . . Саидгьы идырт иаразнак.
– Шәыҟоума шәанаџьалбеит?! – иҳәеит Саид, ашьхақәа
дҩарыҵаԥшын. – Уаргьы ушызбац!.. – ицәыртаӷаны ишьҭоу
адәаӡа иааиԥшнишьалт амшын. Нас, иблуз хыхьтәи аҳәынҵәрақәа
ҩба ааиҿиршәшәеит, апилотка кәамҟьа ааихихын,
имаҟа инавҵеиҵеит, лоунытә даақәыԥсычҳан, ақалақь хәыҷы
ҳауа азнымхт уҳәартә иналбааидеит. Амаҷар еиԥш иҿы
ҩҭнаблааит Саид уи аҳауа, нас иблақәа ацыԥхь ҩхаддылан,
ишьа
аҽналаӡаны ицәа-ижьы зегьы иаахьӡеит. – Ҳы, дааҭгылеит уи
х-етажкны еихагылаз аҩны аҿаԥхьа. – Ҳнаскьоугеит... Арҩашқәа
реиԥш ҳхышхыҵәа уашҭа ҳҭысны ҳцон... Ашәа... Алаӷырӡ... Издырхуада умшьҭа зеиԥшроу. – Игәы ҵаӷаԥсӡа иааҟалеит, илахь
иадкылаз инапы наиваҳаит, – издырхуада умшьҭа зеиԥшроу.
Аиашаз, Ага араион иналыргаз аҵеицәа зегьы абри ашкол
ашҭаҿы еизыргон. Асҭаршын ириҭон, афицер идикылон, аԥҳәыс
ҳақьым игәалҭон... Саид иахьагьы, алинеикала инап иасыз
аԥҳәыс данааигәалашәалак, аҽыҩҳәа аԥхӡы ҩаиқәнаҭәоит,
дыԥхашьаны их гарҭа имоуа даақәхоит... Ԥхашьарак лыбла
ихымызт уи аҳақьым ԥҳәыс, дакгьы ԥсыҽханы
иааҭрысуамызт
лхы-лҿаҿы – лаԥхьа ииасны инеиуан акалмаҳқәа, ҵыхәаԥҵәара
рымаӡамкәа, еикәаӡыҭуа... Рыԥсы анроулак, џьаҳаными џьанаҭи
рыбжьара иҟоу аԥсрыцқьарҭа
уада ианыҩныслак иааикәагылон
гәыԥ-гәыԥ, раԥхьа, инеиҿаԥшы-ааиҿаԥшны, цәаҟәаҵас
рҽырхәаны иччон, рылабжышқәа ҿыдды инеиаанӡа, нас –
алафахь ииасуан, ишнеиуа – ашәа... алаӷырӡ – ашкол ашьҭахь
иҭармыжьлоз анацәа, аҳәса, ахәыҷқәа иаартны алаӷырӡ карҭәон,
абацәа усгьы рыҷкәынцәа наскьаргаӡомызт, алаӷырӡгьы
ҵаахәҵәаӡа, рҟырҟҷыда иҭаланы рыҩнуҵҟахь ицон.
Абарҭқәа зегьы мшаҽны аиԥш игәалашәоит Саид. Иара
аӡәгьы
днаскьеимгеит, лаӷырӡыкгьы ҿшәаны асаба иныламшәеит иара
изы, аха ажәлар ҵәуон, џьоукы дәахьыла,
егьырҭ – ҩнуҵҟала...
Игылоуп, саидраа шәҩы-шәҩыла инаскьазгаз, абас аӡәаӡәала
ирԥыло, абри аҩны – аӡамҩа цәышқәа ирылдоуп усҟантәи
алаӷырӡ рҩашқәа рҭыԥ, аԥенџьырқәа
еихыршьны ақьаад
џьарқәа рнуп...
Хҩык – ҩыџьа аҳәсеи змаӷра змаҟа иавҵаз хаҵаки ашкол агәҭантәи ашә иаадәылҵын, иара ишҟа рҿаархеит. Игәы
нкыдыԥсаан, иҽааирмазеит Саид, аха дара аӡәы дгылоу, дгыламу ҳәа иааҳәынгьы ихәамԥшит. Аҳәсақәа ахаҵа иҿагьежьуа,
иааҟәымҵӡакәа иҷырҷыруан, иара, абри аидара аҭыԥаҿы
инаганы сыԥсында иҳәошәа, ибӷа ырхәаны, инапы заҵәы
ыркәаталеиуа дрыбжьагылан.
«Иабаанагеи арҭ?! – идмырдырӡакәа илаԥш иааҵигеит Саид.
– Исымбацт, исмаҳацт...»
Амра, асааҭ змоу аҩн-қәацә ишнавҵалаз аниба, дааццакит
уи. Аџьармыкь днавалеит: »Ҳоҳ, Саид уоума, Анцәа иџьшьоуп!»
– бжьык иаҳазшәа игәы иабан даақәҵәиааит. Аха уаҳа
умԥсит... Ҩыџьа еицны џьара иубашамызт – ҽыҩраҭагалантәи
ашьхыцқәа реиԥш еихьышәшәа-еиԥышәшәа
агәашә иҭалон
аҳәсақәа, ҭаҳмадакгьы дхәарҽӡа, ҭырасла ихҩаз калаҭ ҩазақәак
дрыдтәалан.
«Исымбацт, исмаҳацт!..»
«Саид уоума, мшәан?!»
«Ааи, Саид соуми!»
«Ҳаи, Анцәа иџьшьоуп!»
«Анцәа иџьышәшьара шәоуааит!»
Мап, аӡәгьы диздыруамызт, аӡәгьы аԥсшәа иеиҳәомызт.
«Исымбацт, исмаҳацт!..»
– Уаагыл, уҽсыҭ, ма усшьит! – ахаҵарахь иҟамыз бжьык
ҷахьаӡа илымҳа иааҭасит Саид, ашырҳәагьы ихы ҩышьҭихит –
иаԥхьа дгылан ҷкәына фархь хәыҷык, мчыла ирыцәгьаз илакыҵа
ашәишәи-кан ыҵатата.
– Сгылами, – аџықәџықәҳәа, игәарԥхаҵәҟьаны дыччеит
Саид.
– Усаԥыс! – Имҿтәы «автомат» ахы ааиҟьеит ахәыҷы.
– Сыццакуеит, иуҭаху ара исаҳә.
– Атапанча.
– Атапанча зуҭахи, автомат еиқәхаԥс иукупеи?
– Ари хысӡом...
– Ихысуазар?
– Ихысуазар Васка дысшьуан...
– Васкаа?..
– Ааи Васка, Васка афашист... Уԥши нахьхьи, – «иавтомат»
лоуишьҭын, инапы ҭыԥсаа хәыҷы наирххеит уи, – инеилак
длаишьҭуеит, инеилак длаишьҭуеит... Атапанчаҵәҟьа сымазар...
– Изуҭахузеи амца иаларыжьааит! – ахәыҷы ихы ааишьышьит
Саид – омашәаҵәҟьа иԥшқан ахәыҷы ихахәы, ақашьфыҩгьы
ихҟьаны иҩеиуан – «исымбацт исмаҳацт!..»
Саид аҩныҟа дыццакуан – ақалақь рацәакгьы иҽалаимырхеит,
аха дахьынӡалазгьы, аҩнқәеи, аулицақәеи, абаҟақәеи
ирҷыдахаз
иидыруаз, дыздыруаз аӡә џьара машәыршәагьы
дааиҿамҳаит.
Иара ус дгәыӷуамызт: адәыӷба дышлалбаалак... ақалақь ишьапы
шналаиргылалак, аа, архәара
дахьааваҵәиуа, аха уаҳа умԥсит...
Амреи, амшыни, ицәтәымхаз Ага ақалақь хәыҷи ишьҭахьҟа
иааныжьны, ашьхарахь ихы рханы дцон. Зны, изыхҟьоз иаргьы
изымдыруа, ишәаӡыӡаран, ԥшатлакәҵас игәы ахаҿы иааилагьежьуан: «Ихала днымхароуп ауаҩы...» Ишьаҿақәа неихиҳәа-неихиҳәон, даахыԥхыԥуан, ԥыҭк данынаскьалак иҽааникылон:
«Уиаҟара уҟәышзар, уара ужәҩахырқәа рҿгьы аеҵәақәа
ԥхаларын». Маҷк игәы аарҭынчны ихы ҩышьҭихыцыԥхьаӡа,
аҵармақь иаҵәа иӡса-ӡсо иалагылоу ашьхақәа
дҩарыҵаԥшуан.
– Ее, сыгәнаҳа шәықәшәааит, – инапы ааиҟьон Саид, – уаҳа
царҭа амазаргьы шәцалома.
Дара ашьхақәагьы цас ируазшәа: Сима, Саид иаб иҩны иқыҭа
Џьгыдырхәа рыманы есааира инаскьон, арахь, нкылашьа змамыз
амрагьы, уаха иаҳа ихьанҭахазшәа икәлаауа иҭаланы илеиуан.
«Саид?!.»
«Ааи, Саид, абри шәымҩаду быжьзырхаахьаз, аиаҭым Саид
сами, сышәзымдырӡеи?»
«Ушԥаҳзымдыруа – Шьрын Кьацәба иԥа уоуми? Шьрын
ԥсаҭашкәакәа!»
«Ееҳ, Зиза хлаҳәада, ас улбар илыбаргызеи.»
«Умҩахыҵ, дад, Саид».
«Уара ушеибгоу!..»
Уаҳа умԥсит:
Раԥхьа даазлагылаз ақыҭа агәҭа ааиҩишаанӡа, нахьхьи
аҭабиа данҭатәаз ирмазеихьаз иаԥсшәа зеиҳәашаз џьара аӡәы
дманшәаланы дааиԥыхьамшәеит. Иашоуп, лхырҽы агәаҩа
ҭырцәажәаауа ахәыҷқәа аҭаҭын ҿырхуан – игәы хьухьууа
дрывсит, ԥҳәыскгьы ауарбажә агагеиԥш иаԥхьа дниаҟьеит
–
ахҵысҭа данхыҵ ауп дангәеиҭаз, аӡәгьы ажә лхьон, «аиҳа бхьеит!» – имҳәашаз, аха иабаҟоу – аҳәыси лареи ахш шеимаркуаз
ангәеиҭа, сылԥырхагахарым иҳәан дрывсит...
– Уа бзиа ууит! – дманшәалахеит аҵыхәтәаны Саид, хышықәса
гәҭыхас имаз ажәа иҳәеит.
Аха мҵык ивԥрааны ицазар изаҩызахеит аҭаҳмада Саид ибжьы.
– Бзиа ууит ҳәа ауп исҳәаз!
Аҭаҳмада иҽага нкылга-аакылго, иԥаҵашлақәа аԥхӡы
рылкәкәа арашәара дшаҿыц даҿын.
– Уигьы сыԥхасҭақәа иреиуоуп, – иҳәеит Саид, ибжьы
мӡаӡакәа. Акы дҭаршәны дамазар акәхап... Сқыҭаҿы снеир
исҳәап, уаагьы сышԥархашҭри, уаҵәҟьа исҳәо шԥармаҳари:
«Саид дааит, Саид... Мап, ари дааит...» Мап, мап, Сима ус
лҳәарым, даԥсуа ԥҳәысми... Ҳара усгьы уаҩ дышшам ҳшоуп...
Ҳабла ҭырхаха зымҩа ҳаԥшу агәырӷьа ҳашҭа ианааҭалалак,
иаҳҭахӡамызшәа, ааирагьы, ацарагьы ҳзеиԥшушәа ҳҽыҟаҵаны
ҳаԥылоит, иганы, шә-саԥаҭк зҿоу ашәындыҟәра иҭаҵаны
иаҳҵәахуеит, агәырҩагьы иара убасҵәҟьа:
«Сыԥсра убандаз».
«Узықәшәаз сгәы иалсит».
«Анцәа шәимшьааит... Митә ҟамлеит ҷкәынак дҭахазар...»
Нас, ахчқәа баауеит, аблақәа ӡыфоит, агәқәа ҩауеит...
Аԥсҭазаара омашәа еилаԥаҭоуп – аӷа дааҳашьҭуам ҳәа имҩа
иаԥыраҳҳауаз аҭелқәа рхаҭаҵәҟьа... Аԥсреи абзареи реиԥш
еилыхха зҳәаақәа змоу џьара акы уԥылашам... Сҭанагалахт...»
– ишьаҿақәа ааирццакит, ишаҳәшаҳәо изқәа икыдтәалаз амра
ашәахәақәа дшынрыжьызгьы иаразнак идырт.
Саид иагьа дыццакызаргьы, днакәараҵа-аакәараҵо акәымкәа,
иеимариашаны дныҟәазаргьы, зегь акоуп, гәнырхәаа каххаа ицәан, ирылыргаз рҵеицәагьы иреиԥхыӡуан, иара иқыҭа
ишьапаҿы игылоу Ҳаҿарахә данаақәгылоз.
– Сааит! – иҳәеит уи иԥсы ааивиган. – Ас акәмызт ишысҭахгәышьаз,
аха иаҳҭаху зегьы ҳазраӡода – хыхьтәи ашә ҳшашьҭоу
ами ҵаҟатәи ашҟа ҳашнанаго... Ас акәмызт: сышьҭахьҟа
уаҳа хьаа сымамкәа, сахьааиуагьы:
– Саид дааит, Саид!
– Ҳаи, аллаҳ иџьшьоуп!
– Иабиԥара аҵыхәтәа ыӡраны иҟамызт убама!
– Алахьынҵашкәакәа Сима, алахьынҵашкәакәа – егьа быԥшызаргьы ибԥылеит!..
«Мап, ҵаҟатәи ашә акәгәышьазаап сара сзы иҿарҵаз!» –
зхәыҷқәа шьҭалахьаны инеиз аб иеиԥш игәы ԥшаа-ԥшаауа
иқыҭа далаԥшуан Саид. Иара ақыҭагьы, аԥсы еиқәзырхаз
ашьхақәа ахы нарыдҵа, аҵх еиқәара ақәыршә, иҭаҳәахаа
ицәан. Саид, иблақәа хьоухьоууа ихьуа иҟалаанӡа, днапыршьышьуа аҵх-лашә далан, аха иҩнгьы имбеит, игәылацәа иртәыз
ҩныкгьы џьара иааизышьҭымкааит.
«Амза лаша-лашо иԥхон... Сара абарҵа сықәтәан... Ахацәа
рашәабжьы ааҩуан...» – Еиҭааигәалашәахт Саид, Сима аҵыхәтәантәи
лысалам шәҟәы ишалагоз. – Ус анакәха, – дназхәыцит
иара, – ҳаҩнгьы гылоуп, абарҵагьы аҭыԥаҿы иҟоуп, Симагьы
дысзыԥшуп» – ашацаҳәа иҿынеихеит.
Агәашә даадгылаанӡа иаб игәы иман Саид. Амала, знызынла гәыӷрыла ихыхәхәа иҭәыз игәы, ԥшатлакәҵас шәаӡыӡарак
наҵаланы иааиланарҩынтуан, инҭнашьаауан, аха
уи кәтыҿырҳасрак ахирҵуамызт иара: – ееҳ! – аԥырҳәа
иаамҩаниҵон инапы, амҵ гәыԥҵәагагьы иаразнак инеиԥырҟьаны
ицон... Аха уажәы?.. Дааины игәашә даадгылеит – данцоз аламҭалазы иҿеиҵаз игәашә... Иахаршәыз аалымшә-сарақь
ахыхра анилымша, хыхьтәи адар иҽыхшьны, иашҭа днықәԥшит.
Абла ҭраа агәашә ахь иԥшуа игылоуп икәасқьа, иныжьны ицар
ҳәа ишәошәа аҽаварӷәӷәа иавагылоуп имаҵурҭа...
Нас? Уаҳа акгьы!..
«Иабаҟоу, мшәан, сца?! – игәы амца ныҵагьежьит Саид. –
Скәасқьа, смаҵурҭа, – илаԥш еиҭаархигеит, – Сима, – уи дыҟоу,
дыҟаму макьана ишизымдыруазгьы, – зегьы рҭыԥаҿы иҟоупеи...
Сца?!. Егьоурым, ҳара ҳаибгазааит... «Сима, ееи Сима, быҟоума
бара сыҵәҩаншьап?!» – дхәаарц аԥсык ауп иааигхаз Саид.
Ашьҭахь агәашә шааиртыз, иашҭа дшықәсыз,
аџьтә мардуан
дышхалаз уҳәа акгьы игәалашәом, – игәалашәоит, игәаӷьны
изаамыртыз ашәқәеи иареи гәышԥыла ишааиҿагылаз:
«Сима, сыҵәҩаншьап Сима!..»
«Саид?! Сгәыӷырҭа Саид!»
«Ааи, Сима, ааи, ааи, ааи!..»
Мап. Ашә ԥшьшьаала иааиртын, есуаха аҭабиаҿы иибалоз аԥхыӡ акәу ма илабҿабоу изымдыруа дааҭгылеит. Макьаназ ибла акы або дшыҟамызгьы идырт Сима аҩны дшахыз,
избанзар, ауада ҭәын, аԥҳәыс лцәа-лжьы иахылҵыз аԥхара
ҟәымшәышә, аԥхара гәыҟаҵага ала. Саид азныказ маҷкгьы
даашәеит – аҳаирпланқәа иларышьҭуаз абомбақәа змыхәаз ихы
неилууаан, даагаз-ҽазит: «Уԥсӡама, Саид! – ихы днақәҵәҟьеит
уи. – Аӷа ишьшьыга уанҭагылоу уқәыџьманы, уҩны ужьаны
уҟалама?!» – ииҳәаз ахаҭа шымцымызгьы, игәырӷәӷәаразы мацара ишиҳәазгьы, иҽхәара ааԥхеишьеит Саид...
– Уаама? – Саид дахьақәымгәыӷӡоз, дахьазыԥшӡамыз ауада
аганахьала ԥҳәыск лыбжьы геит.
Уи данааҳәыз, дшааҳәыз ҳәа акгьы игәалашәом, амала, аӷеи иареи анааиҿагылоз аминуҭаз дшыҟалац аиԥш деихыкка дааҟалеит.
– Уздырит! – арабӷьы иамшәаны инҭалаз ацха-мати аиԥш
ихааӡа алашьцара иналашәит Сима лыбжьы.
«Сара сами, Сима, сара, Саид!» – дыҳәҳәарцаз иҿы ҩеихихит
Саид, аха аҳәҳәара акәым, ирԥҳақәа ҭацәызшәа, иауа-иашәаны
џьара бжьык ааихәлымшәеит.
– Уздырит!.. Дима уами уара?
«Диима?!»
– Сызургәаҟуазеи... сыԥшуп, сыԥшуп...
«Димаа?!» – иҿы ираҳауеит Саид, аха аԥсыӡ даҩызоуп.
– Унышәынҭра иқәсҵаз ашәҭқәа умбаӡеи?..
Саид икәа аԥхӡы лҭашит, дагьаазазеит.
– Умцан!.. Даҽа маҷк аҟара...
– Еи! – икәасқьа зхы иқәыргыланы изкыз амжәатә шьаҟақәа
иҵиҟьҟьома уҳәаратә иҭҟьеит Саид ибжьы. Иблақәа ирхыжьлаз
амца акәхап ус изырбаз – ауада иҩнатәаз алашьцарагьы азныказ иныҵацәан, ицәырҳаны зиарҭа иаақәтәаз иԥшәмеи иареи
рылаԥшқәа ааиқәшәеит.
– Уарбан? – ԥыҭрак ашьҭахь аҭынчра ааилалгеит Сима.
– Саид соуми, бара, Саид!.. Жәамш... – иаԥхьаҟа шьаҿақәак
ааҟаиҵан, иџьыбахьгьы инапы аҿынаирхеит, – бхаҵа Саид...
Инеихьысыз асԥычка, зны, алашьцара агәы ҩкылнаблаа-ҩкылнаблааит, нас ишнеиуаз, астол иқәгылаз алампа шьапеихарҳә
аҿы иааҭгылеит: Саид раԥхьа алашара иҩалибааит
акаруаҭи астоли ирыбжьдаз иԥшәма лнапы, нас лӡараҩахыс
– ацәашьы даларҭәоушәа дҟәашәшәӡа.
– Иҟалеи, бгәы еиҟарами? – ихьшьшьы, маҷ-маҷ илеиуаз
иарҭмаҟ адашьма инықәыжьны, зны даалхаххит, нас, напыла
изымгәаӷьзаргьы, дыԥсылмыткуа, лаԥшыла дааиԥхьишьшьааит,
аҵыхәтәаны – лывараҿы акаруаҭ иҽаақәикит.
Маҷӡак лхы даахан, Саид дҩаиҵаԥшит Симагьы – аа, уажәыуашьҭан инхҟьашаны, лӡамҩа инаҿалоит уҳәартә гәырҩала
ихыхәхәо иҭәын лыблақәа.
– Саид? – дҵааит уи, аизарахьтә дааины ацәа даалихызшәа.
– Нас, бара! – игәаӷьны изнапык аалыкәиршеит уи. – Смааи... Жәамш... Аа, сызлоурыжьыз, – иҭацәыз инапы қыџьқыџьуа
иџьыба дынҭалан, абӷьыц аацәырганы, лара лышҟа инаирххеит.
– Уаазааит, – лҳәеит лара, лыбжьы хьыдышьшьы, ирыхханы
иикыз инапгьы наҟ днахеит. – Уаб иҵәҩаншьап урӡрым...
Аҷакҳәа, иласкьагаӡаны, иара аԥшәма ида аӡәгьы изгәамҭаратәы
дак илаԥҵәеит Саид, аха ихы аԥшнимҵеит:
– Жәамш... Аа, хәымш роуп иаанхаз, – ақьаад зкыз инапы,
аҩныҟа илармыԥхьаз асас иеиԥш иуазыруа, царҭа амамкәа
ианаақәха, егьи илыкәыршаз, умшәан, Сима ҳара даҳтәыми,
даҳцәызгода аҳәарашәа, иара ишҟа иаалыхеит.
– Уаазааит, – еиҭалҳәахт лара , – ахыза зқәыршәыз лшьамхы
агәаҩара данԥшыло. – Уца каҳаит, сара сыԥсит... Егьырҭ зегьы
рҭыԥаҿы иҟоуп...
– Сима! – дааҩнаӷызит Саид, аҿеҩҳәа даҽа дакгьы илаԥҵәан,
ԥасатәи аиԥш акәымкәа, афымца арахәыцқәа ицәеижьгьы
иҩахьӡеит... Иҵегьгьы дааигәыҵаирӷәӷәеит, акашьмер шьал
аиԥш лыжәҩахыр хыгьежьаақәа ирхьыӡсаны илеиуаз лыхцәы
иӡамҩа џьаџьа инаҿаԥеит, лцәа-лжьи лхарԥи ирыбжьысны
иҩеиуаз аҳауа ԥсҭаҵага иааиланаргьежьит ихы. – Сима!..
– Сима сакәӡам сара!..
«Меҳ, сеилалгарц даҿуп абри аԥҳәыс, – лхы инапы наҵаҵаны
иааирҳәын, дҩалҿаԥшит. – Ма сԥылшәоит»...
Мап, Сима Саид деилазгоит ҳәа даҿымызт, иԥышәарагьы
лгәы иҭамызт: лыҽимжәааны дмыҩт, усҭахым, сыбла уамбан
ҳәа дмыҳәҳәеит, еилақь зҵамыз лхарԥ ахы еимаџьгәа икны,
лыбла шәаӡыӡақәа рыла дигәҭасуа дхьамҵит – ача аиԥш
дыԥхаҵәы-ԥхаҵәуа иҩыҵра дыҵакын... Иара, лара... иибац
иҩны, игәхьааигоз иуада... уаҳа аӡәгьы... Нас?
– Иазхоит ахәмарра, Сима! – егьи инапы сасгьы лыцлымҳәа
инаҵеиҵан, ацалаҟьа иаҵаԥшуа игылоу арбаӷь аиԥш
иҽааирмазеит Саид лԥышәқәа дрыгәӡрацы, аха изымгәаӷьит.
– Ҳа-ҳа-ҳа! – инахигеит аччарахь, адырҩегьых иҽааирмазеит...
аха... Дагәӡит лылахь, лӡамҩақәа наҟ-ааҟ, аԥсаатә амҵәыжәҩақәа
реиԥш зҽеиҩызшоз лыџьымшьқәа рыбжьарагьы. – Ҳа-ҳа-ҳа!..
Мап, хәмаррам ари: рҽеикәаԥсаны ицәоуп лԥышә хшәаақәа,
иблыз аимхәыцқәа ӡса-ӡсо ирхыԥсалоуп гәырҩала иҭәу
лыблақәа...
– Саид уоума уара?
– Нас бара?.. Ацәа бзалымҵӡеи, мшәан?.. Ҳа-ҳа-ҳа! – лхы
зынӡагьы игәы инадиҵан, лӡамҩақәа ааишьышьит, аха инапы
ԥхаҳәқәа анааигәалашәа, ашырҳәа иаадихит.
– Сара Сима сакәӡам...
– Бысҟәаҵ, Сима!..
– Уца каҳаит, сара сыԥсит, егьырҭ...
– Бырҟәаҵ урҭ, амца иалаблааит! – акгьы дакӡамшәа
дааирҳәын, лгәы ҩарханы аиарҭа днылеиҵеит, лхахәы ааирҽеит,
зегьынџьара напыла дааиԥхьишьшьааит, аха иибахьаз Сима
дабаҟаз: ихаломызт, илбаауамызт иҟәашӡа дызкыдԥшылоз
лгәы, ҽаҩраҭагалантәи абӷьыцқәа реиԥш еиқәықыџьқыџьуа
дрыдрыԥхьаломызт, енагь ицәаакыз лԥышәқәа,
иԥсылмыткуа
иҵаԥшуамызт дзиуоу изымдыруа дҟазҵалоз лыблақәа – аӡиа!..
Шә-маӡак зҭаԥсыз, ԥшеи фырҭыни
инрыжьыз, акгьы зламло, акгьы зыцрымҵуа аӡиа.
Мап, арҭқәа зегьы рыгәра игар иҭахымызт Саид. Иеиӷьуп Сима
макьана цқьа далымҵыцзар ма ибзиабара ԥылшәарц иҟалҵозар,
инамуӡахгьы – иԥхыӡзааит – хышықәса раахыс есуаха аҭабиаҿы
иибалоз аԥхыӡ акәгәышьазааит... Игәаӷьит: избжарак акаруаҭ
инықәырҳәҳәаны, егьи аган ала дналываиеит. Убасҟан ауп аҵла
аԥсы злаҭаз адаш шәпа ду аҿеҩҳәа ианхжәаз.
– Сима днеиҭаԥан, рыбжьара ахыза ныбжьалыџьгәеит, лара
леиҳа иҭрысны инаскьеит лыблақәа, бӷьыцқәазар иҿышәшәаны
инҭалон уҳәартә иаақыџьқыџьит лԥышәқәа:
– Сара Сима сакәӡам!..
Игәы икыдҳалаз аидара ицәыхьанҭаны, деиҵаӷәӷәа
даахықәтәалеит Саид, илаԥшгьы мчыла иаалҟәикәкәаан, дзыҩналаз
аҩны иара итәу, итәыму гәеиҭарц иҭахушәа, раԥхьа
аҭӡамцқәа днаркыдыԥшылеит, нас – аҭуан...
– Ухынҳәызааит... Уаб иҵәҩаншьап урӡрым...
– Аибашьра еилымгаӡацт...
– Сара сзы еилгахьеит.
Аҭуан ашырҳәа илаԥш аахиган, хаха длылҿаԥшит, изаҟаразаалак
мцрак нархимбаалеит лыблақәа, ари зынӡакгьы
ишьапы даақәнаҟьеит Саид... Дҩаҵҟьеит... Дуазыруа ауада
дааҩнагьежьит: «Слашьапкып, иҟалаз, дзыниаз салҳәап... Мап,
мап!.. Иҟалои
лыхәцә нҵыскаар – усгьы сара сзы акгьы ыҟам?!.
Мап, мап!..» – Дааины, дырҩегьх лаԥхьа даақәтәеит.
– Сима? – ибжьы изҭымкаауа ҿааиҭит, – аиха салхым саргьы... Иҟалеи? Исцәыбымӡан, сбыҳәоит!..
– Иуасҳәоит! – лнапқәа нықәырсны, аиарҭа дҩагәылԥраан,
дԥеиԥеиуа аҳауа дналаларашәа дласкәантраӡа даахықәтәалеит
ларгьы. – Иуасҳәоит... Изаҟаразаалакгьы акы уцәызӡараны
сыҟам...
«Сеилалгарц даҿуп абри аԥҳәыс! – иблуз хыхьтәи аҳәынҵәра
ԥиртларц инапы аҿынаирхан, аха иҽааникылеит, – аԥсра
уаԥылароуп уеиқәҷыгә ушыҟоу...»
– Иуасҳәоит! – еиҭалҳәахт Сима, уажәраанӡа гәырҩала иҭәыз
лыблақәа ҭыԥрааны ицо: – амза лаша-лашо иԥхон, – дналагеит,
лхаҭагьы длаша-лашо...
«Хәлыбзиа, Сима! – аҿыҩеихыхха ламраӡакәа, лаԥхьа ихыжьлаз аҵх еиқәара ааимҟьан, иӡара калаӡа, ичын ҩеижьқәа
цаӷьцаӷьуа фицер ҟатак, ԥшӡак ашә даалаԥалт.
«Дима?!»
«Ааи, Дима.»
«Уабаҟаз ари абжьарак?»
«Аҩныҟа сыҟан, Сима».
«Узлоурышьҭи аԥсцараха?»
«Ушьҭа аӡәгьы сикӡом, Сима!..»
– Сыԥшуп, – иҳәеит, Сима аҿаҳа лыхәлаланы, лылаԥш кыдхаланы дшықәхаз ангәеиҭа.
– Аа, – даалҟьеит ларгьы. Дима дныҵабан, афырҭын еиланаргьежьуа
алҩа еиқәара аиԥш аҵх ҳанто ауада еиҭааҩнаҳахт.
– Акы бналаган...
– Аа... Иузеиҭасҳәоит... Зегьы, зегьы... акы аанмыжькәа: амза
лаша-лашо иԥхон...
«Икыдыҩраат уи амзагьы!..»
– Аҵх ссир иалыхәхәа иааҩуан ахацәа рашәа...
«Бхаҵа дааит, ибыдысныҳәалоит, Сима!» – иҩнапыкгьы
игәыҵаԥса, игәы-илахь еиқәпата, аха цәашьҵас алашьцара
дагәылԥхаауа деиҭаацәырҵит Дима.
«Мап, ари сара дысхаҵаӡам, Дима... Иуасымҳәахьеи!..»
«Биццеит, бизыԥшын, уажә биарҭа дылатәоуп?!»
«Хаҵацара акәӡам абзиабара захьӡу... Насгьы уара уакәын
сыззыԥшыз, иара иакәӡамызт!»
«Аиарҭа?!»
«Уи уацәымшәан, Дима – абзиабара ахьыҟам аиарҭагьы дамроуп!» – ахыза еиҭанрыбжьалџьгәеит лхаҵеи лареи.
«Аиарҭа аныбҳәа, шаҟа иҭшәоу бдыруандаз сҩызцәа исзалырхыз аиарҭа...»
«Иумҳәан, суҳәоит иумҳәан!..»
– Акы бналаган... – Саид адырҩегьых аԥсра даԥыларц
иҽырмазеины даатәеит. – Сыԥшуп...
– Сара рыцҳа! – деиҭалҟьеит Сима. – Уи иара иакәын...
– Иара?
– Ааи, иара – аҵх ссир иалахәхәа иааиуаз ахацәа рашәа ахапа зҳәоз...
«Деилаԥсазар, уара абри?» – игәаҿы зхы еиҿазкыз, есааира аибакра иаҿыз агәаӷ мца, азныказ инеихәлацәан, авараҿы
иҩхәыҵҟьеит, арыцҳашьареи, ашәаӡыӡареи, абзиабареи
рымцахә. – Азаҵәра сҭанархазар, сымцахә ӡыла иарцәазар?!» –
адырҩегьых инап гәаҩа ду лыцламҳәа инаҵеиҵан, лхы аарҳәны,
аҳақьым иблақәа ихаҵаны днылҿаԥшит.
Иабаҟаз агәырҩа, иабаҟаз, Сима ллакыҵа иҭаԥсаз амҳәыр
еиқәаҵәақәа, зҽеикәаԥсаны ицәаз лԥышә хыԥсаақәа, икьаҭахьаз
аимхәыцқәа – иҭалахьан зегьы рыԥсы: иҩкыдыблаа-ҩкыдыблааит Саид игәы, иҽааирмазеит – маҷк аҟара иҩеихшәаны,
ашьа рықәԥхаауа, ицәаак-цәаакӡа иҟаз Сима лԥышәқәа
дрыгәӡрацы.
Лхаҵа игәы иҭеикыз лдырит Сима – иаразнак днеихашәан,
лыҩнапыкгьы рыла лҿы еимлагәа икны деиҭаԥан, днеины акаруаҭ
анаӡара днықәтәеит, Саидгьы ихы нааӡа дшыҟаз даанхеит.
– Уи иара иакәын! – иӡбахә шаацәырылгаз инықәлашахт
лхы-лҿы.– Ҭоуба исҭеит!..
Саид ихы ааириашеит. Ахьымӡӷ-ԥшатлакә назҵасыз агәаӷ
мца еиҭааиқәҵәиашеит, ана-ара иҩалҟьа-ҩалҟьаз амцабз
ҟаԥшьқәа, еихагыла-еиҵагыла, раԥхьа игәы нкыдрыблааит,
нас – иԥсацарҭа, аҵыхәтәаны – хышықәса дуӡӡа абомбақәа
зқәаҳауаз ихы аҩнуҵҟа иааҭагьежьит:
«...Ааи, ааи, ауаҩы ихала дыҟамзароуп – анахьгьы иатәымкәа,
арахьгьы иатәымкәа, Саид дызҭаршәыз амца-шоура иааины
еиҭаалашәеит ргәыла аҭаҳмада иажәақәа. – ...Схала сыҟоуп
аниҳәа, игәы ианаанага нахыс дгыгшәыгуп, иҟаимҵара алԥха
ҳамазааит!»
– Бгыгшәыгхама, нас бара? – ахаан их иадимкылоз, ларгьы
илыдимкылоз, аџьал аиҳа ихараны ииԥхьаӡоз ажәа иҿыҵҟьеит
Саид, дхәацыхәаԥшьхагьы дҩеибакит.
– Сима?.. – Уаҳа умԥсит – аԥсы абџьар иқәукыр ибла
еихаҟәысуама...
– Мап, Саид. – хәыцк лҿашәазшәоуп уи ахьӡ гарҭа амамкәа
лыбз ишаақәхаз Сима. Саидгьы иаразнак игәеиҭеит.
– Сгыгшәыгӡам... сыхгьы аҭыԥаҿы иҟоуп...
– Нас? – амца иҵаз амалахазгьы иузадымкыло, ҭынч дҵааит
Саид.
– Амза лаша-лашо иԥхон, – лнапқәа еихыршьны лшьамхы
инылалҵан Дима дааиуазаргьы абыстәи дааиуеит злалгәахәуаз
ашә ахь дыԥшуа, деиҭаналагеит Сима, – Аҵх ссир иалыхәхәа
иааҩуан ахацәа рашәа...
– Уи саҳахьеит! – иҳәеит Саид инцәыҵагәаны, аха аихашәыра
ашәыраны, атса аҟара ихьанҭаны.
Сима дҭанагалахьан – абжьгьы лмаҳаит, аҳәашьагьы лызгәамҭеит.
– Сара абарҵа сықәтәаны ашәа сазыӡырҩуан, амза сазыԥшуан,
аеҵәақәа сыԥхьаӡон.
«Деилагеит, илымҳа кыдҵаны, ажәакгьы наивмыршәакәа
дшылзыӡырҩуазгьы, абри аҵәымӷ игәы иҩалакьакьеит Саид. –
Зтәы акгьы ыҟамыз сара...»
– Издырт Дима ибжьы...
«Димаа?! – амцабз еиҭаҩаихҟьеит уи. Дкаҳԥхеит! – ихаԥыцқәа
аҿҿа аарыҵган, инацәкьара дуқәагьы рҽааикәарԥсеит,
аха изымгәаӷьит. – Мшәан, уԥҳәыс дхагахари дкаҳԥхари еиҳа
еиӷьуи?» – дназхәыцит, алаԥшра ирҭазшәа.
– Уи ахапа иҳәон...
«Биашоуп Сима, – иаалҿиԥааит амаалықьцәа рҩыҵра
илыҵԥаны, еикәаԥхо лаԥхьа еиҭаагылаз Дима. – Сара енагь
ахапа сҳәон, аԥхьагьы сгылан, – уи азоуп раԥхьа иааҭҟьаз
сзаԥыхьашәазгьы...»
«Сара суцзар...»
«Мап, Сима, аибашьра ԥҳәыс усӡам...»
«Уааины саԥхьа уқәтәа, Дима... »
«Мап, ҩыџьа ахацәа ирзеиԥшу аԥҳәыс лиарҭа сҭахым!..»
«Димаа... Суҳәоит!..» – асапын шәах аиԥш деиҭанкабахт Дима,
алашьцарагьы ааимеҩмаҵәан, иахьыҟоу-иахьану ззымдыруаз
Саиди, нарцәыҟа иҭанагалахьаз Симеи, зыбз ҟаԥшь хәыҷы ԥаҟьԥаҟьуа астол иқәгылаз алампа шьапеихарҳәи еиҭааизынхахт...
Ирҳәоит... Егьа рҳәап. Аха сара шаҟантәы избахьоузеи ан
лыблазаҵәы лнапсыргәыҵа ианҵаны ашара даԥыло, иара
ашара – шьха ӡаӡа цқьала ахаҿы ӡәӡәаны, шәахәала аҽҭыршәа
аҽеилаҳәа, акгьы ҟамлаӡазшәа аҽынтәи амш ашәқәа аҷара-сараҳәа ианаанартуа, избахьеит, зыбзиабара иақәиҭымхаз
аҭыԥҳа, лыхәда хәыҷы хыршәа аҵәа амҵаҿы дыкнаҳаны, амза
цәыҵагыланы илхыччо, избахьеит, арҩаш ацԥхь ҵаа-ԥҽыха
ссақәа ԥсаҟьаны аҳауа иналаԥсо ииаҟьаны илеиуа, арахь
иара ахықәаҿ ахә дҿажәкны аԥсҭбара даҿны... Ажәакала,
шаҟантә игәасҭахьоузеи ацәгьеи абзиеи рҟны ауаҩи аԥсабареи
рышьҭахьқәа шизырхоу.
Уахагьы...
Уахагьы сҳәахт...
Бзиабарак ԥсны иахьыкҿаз, даҽа бзиабаракгьы аԥсхыхра
иахьаҿыз Саид Кьацәба иуада, акгьы ҟамлаӡазшәа, адунеи
зегьы азеиԥшны иааҩналеит ашара. Саидгьы, дызжьаз ацәа
дамҟәҟьаны, аӷьеҩҳәа дҩаҵҟьеит, еилаԥаҭаны иҟаз ибла ахәыцқәа
неилышьқьраан, дыԥсылмытуа ауада ааимидеит – аӡәгьы!..
«Дабацеи, мшәан! – шьаҿақәак иаԥхьаҟа иааҟаиҵеит, изқәа
аԥса хьшәашәа надыркылазшәа, ашырҳәа даақәҵәиааит. –
Лыԥсы лымгәаӷьызааит! – ашьа ҩазҵачыз ихы, раԥхьа уи
ауп иааҭашәаз, нас, али-ԥси рыла, хышықәса раахыс ишьапы
зыҩнаимыргылацыз иуадақәа ааимидеит, иҟоуи иҟами ҳәа акгьы дазхьамԥшӡакәа абарҵа даақәыххит:
«Уабаҟаз уара алахьыцәгьа?!» – аҳәазшәа иаҳаит уи ибарҵаҿы
иааиԥылаз раԥхьатәи ашара, аха ақәҿимҭит, ашәы зхьышьшьы
игылаз иашҭа дааҭагьежьит, имаҵурҭахь днаҭрысуаны, ашҭа
алаӡара, иаха данааи иҽзыхшьны дзыдгылаз игәашә инадибалеит Сима лыгага еиқәаҵәаӡа.
– Меҳ! – даҽазныхгьы лыԥсы ҭаны дахьибаз игәы ҟәандаӡа
иааҟанаҵеит Саид. – Ҳазшаз имаҿоуп, абра ҩысҭаа мусхәык
шыҟоу! Иаҭахӡамкәа инаԥхадырсыз аҽы-нади аиԥш
даахыԥхыԥит уи, нас, иԥхеишьоу, иҟаиҵара изымдыруа акәу,
маҷ-маҷ даагылеит, – еи, хеилага, – игәаӷьырц иҿы иҩанххылеит,
бхаҵа ара сыҟоуп, бхы бжырц бабадәықәлеи?»
Лара лыда адунеи аӡәгьы дықәӡамшәа акәын лусқәа дшырҿыз
Сима: сишьҭуоу симышьҭуоу, дыцәоу дыцәаму ҳәа амалахазгьы
дазымхәыцкәа, лаамҭа анааи дҩагылан, лнапала илӡахыз ашәы-еиқәаҵәа лшәылҵеит, нас асаркьа днадгылан, илырҽеит лхы-лҿы,
ацырцырра уҽанубаало иқәылҳәеит лхахәы, нас, ахәылԥазы,
Саид дгәыкыҵәыкуа лымҩа данықәыз, лара Дима изыҳәан
аӡы иӡаалыргылаз ашәҭшьыҵәрақәа лгәыдырҟәҟәыла икны,
амардуан дналбааит... Агәашә иахаршәыз аалмышә-сарақьгьы
дымццакӡакәа ауп ишахылхыз, нас, ашҭа тәымк дҭанагалап,
хышықәса исыхьчоз, сзыдтәалаз анхамҩа цәыӡк аиуп ҳәа лхахьы ишымааиӡазгьы,
ԥшьшьала иныдылҵеит, акәты хәдацәҳәы
иеиԥшхахьаз асарақь еиҭанахалыршәит... Днеиуан Сима, ахалареи албаареи ирҟәаҵхьаз лгәы иадырҟәыҟәыла илкыз ашәҭқәа
лқьышә рылакны дырҿахәыҭхәыҭуа.
«Дима!»
«Исаҳауеит, Сима! »
Уи ибжьы ллымҳа ишааҭасҵәҟьаз, ацәашьы аиԥш дыххаӡа
днакын, лыкәша-мыкәша зегьы аалырлашеит, лԥышә ҟаԥшьқәа
ирыдгьежьыло изырчыхәчыхәуаз ашәҭыцгьы лхаԥыцқәа
инарыбжьалкын, иҿмыршәакәа, аха, аԥсы иагьымцо-иагьымаауа
иаанылкылеит:
«Дима!» – еиҭалҳәахт уи.
«Бывараҿы сгылами, Сима!»
Ашәҭыц ааулышьҭит, – аха агәы кылшәытааӡа, аҩызцәа
ирылшәаны иаанхеит.
«Ԥасагьы абас бзиа иубозу ашәҭқәа?»
«Мап, Сима – ашәҭшьыҵәреи идәылганы икарыжьхьоу
аҩымсаги сзеиԥшын».
«Избан, Дима?»
«Ашәҭқәа раха сымамызт, Сима: саныхәыҷыз, «аибашьра
» сыхәмаруан, «аҽы» лаба сақәтәан, амҿтәы аҳәа сыҟәнын,
саныҩеидас, ашәҭқәа рбаҳчахь сцоит ҳәа сышнеиуаз, аԥсцәаҳа
даасԥылан, абџьар еиҵарпапа иаасиркит – уиакәхеит!..»
«Сара рыцҳа!» – лҳәеит Сима.
«Саргьы!» – иҳәеит Дима.
Ԥыҭрак рҩыџьагьы ҿырҭуамызт – Сима лхы ашәҭқәа ишрылакыц ирылакын. Згәы ҭаҷаҷаз ашәҭыц аԥсра иаҿын. Егьырҭ
ԥсылмыткуа лқьышә рҽахьыршьуан.
«Быԥшәма дҳашьҭоуп!» – аҭынчра ааилеигеит Дима.
Сима илмаҳау (илмаҳаҵәҟьазар залшомызт?!) ма алацәажәара
иаԥсамкәа илыԥхьаӡоу здыруада, ақәҿылмҭит.
«Дима!»
«Исаҳауеит!»
«Раԥхьа уахьызбаз угәалашәоу!»
«Мап Сима»
«Уагьазымҵааит!»
«Еибашьрамзи!.. Иулалаз ахы шулухша анухашҭуаз аамҭа
ҳҭагыламзи!»
«Сара сынарцә-гәашә иҭазгалоит!.. Ар ҩеин, ахцәхәыц
рхьымӡо ашҭа иқәжьуп ҳәа ааҳалаҩит. Сҩаҵҟьеит. Снықәсын
скасы аақәсԥааит. Аха уаҳа умԥсит: «Бҽаанкыл, аԥҳәыс! – аҳәеит,
аӡәгьы ииҭахӡам, аха зегь ҳазхьынԥашаны иаҳку ани ҳаламыс
еижьага. – Бхаҵа урҭ дрылам, бхаҵа иҷыдахаз егьырҭ ахацәа
зегьы бара бзы итәымуаауп!»
«Иашазар, нас, ари аӡәгьы ииҭахӡам ҳәа бзышьҭоу аламыс
ибанаҳәаз?»
Сима иара абригьы ақәҿылымҭит. Аҵыхәтәантәи аамҭазы
аламыси аламысдареи, аиашеи амци, ацәгьеи абзиеи уҳәа
рызҵаатәы иалацәажәо данаарыхҭыгәлалак – ҵа змам,
изҭоуҭәалак зкылкәкәаны ицо тышак дынхықәххылазшәа,
ашырҳәа даагьежьуан, «Иҭашәҭәала, иҭашәҭәала» – ҳәа аанарго,
лнапы ҟьаны, лышьи-лышьи еиқәҵо, лымҩахәасҭа хәыҷы даныланы лҿыналхон...
Раԥхьа, еилагарц иалагеит Сима иаалыкәыршаны иҟаз ауаа. Ауаа
ракәым – зхы иаҭәашьаны аԥҳәыс илмеишӡоз алақәаҵәҟьагьы...
Џьоукы рмилаҭ аламыс аҿынӡа рҽыҳаракны
иаахдыртлеит,
даҽаџьоукых, амаҭ шьқьыруа рашҭа иааҭалазшәа, рыӡӷабцәа
хәыҷқәа рышьҭахь иааваркит, «дида-дида, хаас-еиқәаҵәа!» –
рҳәеит аҳәса, «Ее, нан!» – иаақәыԥсычҳаит аҭакәажәцәа... Амала, арҭгьы, егьырҭгьы, нахьхьи иҩаҵхахазгьы, лахьхьи аҭашәара
иаҿызгьы, зҭыԥ ззымԥшаацкәа урҭ рыгәҭа иҭагьежьуазгьы,
ицәыҵԥшны, Сима иалылдаз амҩахәасҭа ианымԥшылар ргәы
иауамызт... Ахацәа рашәа дара рҿынӡагьы иааӡон, амзагьы
лаша-лашо иԥхон, аԥхыӡ еижьага гәыԥжәагақәагьы рбон: – аа,
абар-абар, аа, уажәы-уашьҭан... Аха аԥсабара иаҭахны иашаз ахәаҷақәа зегьы хыхьчагак-хыхьчагак шырнаҭаз аиԥш,
арҭгьы аԥсабара ирнаҭаз ацәаныррақәа зларшьшаз хархәагак-хархәагак рыԥшаауан: аӡәы– изыхҟьауа ҳәа акгьы ыҟаӡамкәа –
акыр-кыр, акыр-кыр, – ашьыжь дналагон, ацәа иаалымнахаанӡа
дыччон, даҽаӡәы – лгәы иҭаԥсуаз лымаӡақәа лыбла ихырбаар
ҳәа дшәаны, енагь асаараҟа дыԥшуан, ахԥатәи – Анцәа ида хаҵак
ихьӡ аҳәара дшақәиҭымыз лдыргәышьон азы «даршышуан», нас,
иара уигьы лгәы идԥҵәалаанӡа, ивараҿы дышьҭаланы, дызбарц
инеиуаз зегьы лҿаҳәатәы длырҟаҵон.
Ажәакала...
«Раԥхьа уахьызбаз, егьи ҳәа акы бналаган?..» – аҭынчра ааилеигеит Дима.
»Аа, иуасымҳәои! – длаша-лашо лхәыцра даалҟьеит Сима. –
Ахацәа шәашәа сарҿыхаанӡа, иззыҟасҵоз саргьы исыздыруам,
суада ацыԥха бжьынтә исырҵәиуан санышьҭалоз...»
«Ахацәа баҳцәшәозар акәхарын?!»
«Адунеи иқәу агыгшәыгқәа зегь реиҳа ахаҵа дшәарҭоуп, адунеи иқәу агыгшәыгқәа зегь реиҳа ахаҵа дмыхьтәуп!» – сгарашәа
иалыҩҩны исмаҳауази!»
«Арахь?»
«Арахь –ҳалацәа анаахаҳтлак раԥхьа ҳзыхәлаччо иара
иоуп!»
«Уамашәақәа еибаркуп шәара шәдунеи!»
Аригьы ақәҿылымҭит Сима – избанзар акгьы лзаламызт.
«Абри ауха сиарҭа ииазгеит абарҵахь. Аҭынчра иалхәхәа,
ҳгәы шәанаҩаӡо ишыҟашәҵало аиԥш, инкылс-аакылсуа, аӡы
ирны – аҽмырбааӡаӡакәа, аҳәынҵәа илсны – аҽымҟьашьӡакәа,
сашҭа иҭалон уи ашәа...»
«Бхаҵа дҳашьҭоуп!»
«Амзагьы лаша-лашо иаацәырҵит. Уи иахьыҵәҵәаны илеиуаз
ахьӡи ахацәа шәашәеи ааилаӡҩеит, аԥша иарчыхәчыхәуаз сгәы
инықәшит, ҵысхәк аҟара сласӡа сааҟалеит, нас сԥеиԥеиуа аҳауа
сналалеит... Амзагьы иаҳа-иаҳа ихалон, ашәагьы меигӡарахда
иааиуан... Шәаргьы шәмыцәеит, сышәмырцәеит саргьы...
Уиакәхеит, Дима. «Сыԥсыроуп ма схаҭа дызбароуп!» – абригьы
сҳәеит – аеҵәақәа шәаны ицәыш-цәышӡа ажәҩан иаакыдхалеит, амзагьы ҿҟьан – икәлаауа ишлеиуаз, амшын инахәлаӡ ицеит.»
«Дарбан ихаҭа ҳәа бызҿу?»
«Ашәа ахапа зҳәоз!»
«Аԥсцәаҳа ирчыхәчыхәуа иччабжь ччабжьык иалаҩашьом
рҳәоит!»
«Дима!»
«Саҭамыз, уаҳа сҳәом!»
«Иугәалашәозар – уи аиԥш шьыжьы саагылазар исымбацт!..»
«Ишԥасгәаламшәо – ахымҩасқәа слымҳа аҭашәышәра
ианаҟәымҵӡа, мчыла сыблақәа аахыстит...»
«Ахымҩасқәа?!»
«Ашьхыцқәа ракәзаарын урҭ: аҿыв-сыв, аҿыв-сыв... Амала
ацха аҟаҵара иаҟәыҵны, абырфын рахәыц аҳара иалагар – Адгьыл, зеиӷьаҭам цәамаҭәала еиларҳәон ашьхақәа...»
«Анцәа уисасуп уара, Дима!»
«Уи уашьҭа... Ԥаса сеибашьҩын – икылкааны схысуан... Аха
сара сеиҳа икылзкаауаз даҽаӡә дҟалеит бымбои...»
«Дима, суҳәоит!..»
«Саҭамыз, уаҳа сҳәом!»
«Игәоуҭахьоу зыԥсы ҭаны адунеи иқәу зегь реиҳа аԥҳәыс
лыбла хылҩар шлылшо?.. Уаха шаанӡа снапы зкыдсшьылоз
аҭӡамцқәаҵәҟьа ак сзырымҳәандаз ҳәа сшәаԥырҳаԥуа
адәы
сшықәыз – абри ашьҭахь, ажәҩан ааимҟьан, иккаӡа даҽа дунеик снықәԥшит... Амза амшын илбаанадахьан,
аха ахацәа
шәашәабжь шгац игон... Сыгага ада акгьы
адгьыл иахьмырсӡакәа
амҩа дуқәа срыбжьысит сшьпԥықә мырбааӡаӡакәа сырит аӡы.
Сџьашьаны исыхәаԥшуан,
ашышкамсқәа реиԥш иҳәсуа зашҭақәа
ирықәыз ауаа... Раԥхьа угәасҭеит уара – аҵла ԥмаибарах ашьапы
шкәакәа убӷа адҵаны утәан, иуазынгьы – иуазымкәа, иашәангьы
– иашәамкәа, иқыџьқыџьуаз гәык арахәыцқәа ишырхылҵуаз
мҩашьо ашәак уҳәон, иааукәыршаны еилашьшьы итәаз
ахацәагьы иуцдырӷызуан... Сгәы кыдшәан, икаууа инҭалеит,
аҳәыс ԥшқа аиԥш сшьапқәа ааилаԥаҭеит, аха исаԥшнысымҵеит –
иҩышьҭыскәыцәааит схы, ацыркь лыкәашашьала иаасырԥшӡеит
сныҟәашәа.
«Ашьақар шәымазар?» – ҳәа сҵааит адәқьан сахьныҵашылаз.
«Аӡын ҵаҵындра бҭахӡами, Сима?» – лҳәеит ихыгагааӡа, аарла зцәаара збоз аԥҳәыс.
«Уаагьы ахыц санҵаны сымҩанырҵазшәоуп сышдәылҟьаз.
Иухь сыздыруам усҟан уашәа уаҟәыҵхьан?»
«Бгәасҭеит саргьы...»
«Нас сышгәауҭаз зсоумҳәеи?»
«Сахьӡама!..»
«Адырҩауха атама-баҳчаҿы ҳаиқәшәеит!..»
«Амза лаша-лашо иаацәырҵит!..»
«Атамашәҭ каҳәҳәы иҳақәнауан!..»
«Адырхаҽны исыҵагыланы сылбааргеит...»
«Дима, суҳәоит!..»
«Уаҳа уи аӡбахә цәырзгом. Саҭабымҵан!..»
Сима ашкол ашҭа дынҭысын, атама-баҳча дныҵалеит, Саидгьы иааирццакит – ус баша, ԥхыӡҵас: ишьапқәа анкәаруаз,
ихы, аӡы зҵабаз алу еиԥш иҟәызгаӡа иаагылон, ихы аԥшатлакә
нҭагьежьны, иблақәа акакаҷ рыҵашәо данааҟалалак,
уаанӡа,
аԥыр-ԥырҳәа игәы иҭагьежьуаз амца нҿыцәааны, акәасҭхақәа
рхы неихәлаҳауан...
«Димаа!» – еиҭаҿнаҭит агәы мыжда. Сима, масар-гәарала
икәыршаз, шәҭла иҭалаҳаз анышәынҭра данаахагыла.
«Димаа!» – аҭак ҟарҵеит ашьҭыбжьқәа ирышьцылаз ашкол
аҭӡамцқәа.
«Ди-маа! – еиҭаҿылҭит уи, Дима егьи ауада дҩнагыланы, ибжьы лықәимыргазшәа. Аха дабаҟагәышьоу, иахаахыс ахаҷаҳәа
илацәажәо илыцу Дима?!. – Дыршьит, – лҳәеит Сима, аҷараҳәа
дааихшәаны. – Дрымшьхьеи, мшәан... Иҵагыланы
дылбаарымгеи... Аҟәҟәаҳәа ихысны, ԥшьшьала длармышьҭи... Агәгәаҳәа
иқәыжьны, нас, идырхьыр ҳәа ишәозшәа, игәы дмырԥшӡеи... Саргьы снапы ықәсымшьи... Дрымшьхьеи, мшәан, Дима...» – аҷапан
ԥшра зманы иҿаз алыкә хәыҷы ааллыршәан, дынҭашылеит.
Саидгьы, ишьи-ишьи еиқәҵо даадгылеит. Илымшаӡо дыҟазар
акәхарын – зны, ауарҳалыжә аиԥш дхьати-ԥатиуа амасар-гәара
иҽынхишьит, аха дааҭрысит, иҽыҩеиҵихит, ихылԥагьы ааихихит: анышәынҭра иахагылан хә-кәакьк змаз аеҵәа ҟаԥшьы...
Аибашьра аилгара абаҟаз...
Саид иҿҳәарагьы иахьа инҵәон.
