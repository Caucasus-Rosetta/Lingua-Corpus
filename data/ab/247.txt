АСАТИРЕИ АИУМОРИ


ИЗМААНОУЗЕИШЬ?..

Уаанӡа ишыҟаиҵалоз еиԥш акәымкәа, иахьатәи амш азы ақьаадқәа рӡыжьра дшаалҵыҵәҟьаз, амшын аԥшаҳәахьы днықәымлаӡакәа, дышиашаз аҩныҟа дааит.
Усгьы ауадақәа реимдара иқәшәар ҳәа даушәахуаз, дышиашаз, шьҭаларҭасгьы, тәарҭасгьы, гыларҭасгьы ирымаз, Ԥарч ишәишәи еиԥш зегь злаӡоз руада заҵәы дныҩналан, ҩнымаҭәала иҽааиҭакны ақалақь ашыра далаԥшуа,  ҳамҭак аԥенџьыр иҽаалаирхеит. Цәашьыркыла уашьҭазаргьы зны лбаадара аҟара иҟоу ҳауа цқьак џьара иуԥыхьашәомызт, убри аҟара аҳауа ауарқь  ахылҟьо, асаба алачны иҟан. Аратәи аҳауа аҩнуҵҟатәи аҳауа рацәак излеиӷьыз егьыҟамызт аҟнытә, ихәҳаны иааигаз агазеҭ ҿыцқәеи ажурнал  ҿыцқәеи иманы, Трахеиатәи аибашьра иалҵны иаазшәа, ихәахәа-жьахәаны ирызгылаз, шәышықәса зхыҵуаз рдиуаныжә иҽнықәикит.
Афатәҟаҵарҭахьтә ихааӡа, фатәык  афҩы лаҳа-лаҳауа, уҿыҵа аӡы аанагартә игон. Насгьы уахьынтә ҟәынд-шәындбыжьқәак дәылыҩны иааиуан, иԥшәмаԥҳәыс аӡәы дышлацәажәоз мҩашьо.
Дҩагылеит.
Дааимҳәа-еимсашәа ааҟаиҵан, афатәҟаҵарҭа хәыҷы иҿаз ашә рҿыжуа иааиртит, иԥшәмаԥҳәыс агаз плита хәыҷы дахагыланы фатәы хаақәак рыӡра даҿын, ларӷьарахь ала ҳҟәардә еицаҟьа хәыҷы лхәамц-па ықәрҟәыҟәны, лыбла хәыҷқәа кәиӡа, дхәыҭхәыҭуа лыԥҳа акы лалҳәон ианхәа. Дшылбаз еиԥшҵәҟьа, иухьша, узгаша ҳәа какан хык иаҟараз лхаҿы ааихалырччан, даагәыдылкылеит.
Иԥшәма блаҵыхәала дааихәаԥшын, лус деиҭаналагеит. Уи ус лыԥшышьа иахьа ибазма, абҳәаса ҟамла еиԥш лыблақәа ҵәматаӷьаӡа данааиԥылалак, ма, иҟамзаара иақәыршәаны ианхәа аҩны дыҟан, ма акы лгәы ԥнажәеит ауп.
Ианхәеи иареи ауадахь инеит. Адиуан иԥсаҟьаны иқәԥсаз агазеҭқәеи ажурналқәеи данынарыхәаԥш, ишибоз, адыд лысызшәа, дааҭрысит, аха еимгеимцаран инылхыԥсаан, днаскьаны лхәамц-па хәыҷы кәакьк иныкҿалгӡеит.
– Даара шәыҭшәаны шәынхагәышьоит, сара иԥсыша… – лыблақәа аалырԥаҭԥаҭын, иныҵакшәа лԥынҵа ҵәырԥса дынҭацәажәеит ианхәа.
– Макьаназ ари ҳҽалаҳгӡартә ҳаҟоуп, нас мышкы зны уадақәак шԥаҳмоури, – иҳәеит иара, лассы ишиоуҵәҟьо агәра гаӡаны дыҟоушәа.
– Ааи, аха… – аригьы гәынамӡаран.
Афатәҟаҵарҭаҿы иҿаз ашә ааҿыжит. Ԥшь-блак лылаҟаца ԥыҭраамҭак ашә даалахеит иԥшәма, нас ашырқьҳәа днаицәхасын, ажурналқәа днарыгәҭасны, днеины лан дналыватәеит.
Аиашаз, еинаалак, ԥшӡакы лоуп иԥшәма, аха иахьа лқьышәқәеи лылацәақәеи тҷааӡа, уамаҵәҟьа лсахьахәуп.
– Журналқәак урыҵақь уаахт, ажурналист! – ажәа «ажурналист» днақәыӷәӷәаны ҿаалҭит иԥшәма.
– Бара быда ҽаӡәы  сзанааҭ ирџьо смаҳацт, иахьа ибыҵалаз сзеилкаауам акәымзар! – иҳәеит иара, акы лгәы ишалоу шьахәлаҵәҟьа ишидыруазгьы.
– Исзеилкаауам, исзеилкаауам! Ахаангьы иузеилкаарц уҟаӡам исыҵалаз! Избан акәзар, сара ара қьаранџьык сиҩызоуп! Изысҭахузеи узанааҭ, уҩны акаҵа млаганы иԥсуазар! Абри сааидызгалаз баҳәшьцәеи бареи абри аҩыза аразҟы хазынақәа анцәа ишәҿаижьлааит!.. – Уаҳа илҳәо лҿамшәазар акәхап, афырҳәа дҩагылан, афатәҟаҵарҭа дныҩнапҟа дцеит. Иара инцәыҵакшәа ианхәа лахь данынаԥш, гәаныла «аферым сыԥҳа» шылҳәоз лхаҿсахьа иаанихт, ларгьы дышлыхәаԥшуаз ангәалҭа, лҷынҷа хаҿы мчыла иаалырччеит.
Дааҩналахт иԥшәмаԥҳәыс. Уи ус илҟазшьан: акы данаргәаалак неиааираха илысуан, нас афатәҟаҵарҭеи ауадеи дышрыбжьоу иаалхылгон.
– Ара бааишь, бгәы иалоу цқьа еилҳаргартә иҳәеишь, – иҳәан, ианхәа дыштәаз игәаламшәаӡакәа, лнапы кны даахан, адиуан днықәиртәеит.
– Уара ужурналиступ, аҵара ду уҵеит, сҩызцәа рҿы урҽхәара сшаҿыз сыбзгьы хеит, даргьы рлымҳа ӡаӷьастәит. Арахь уџьыба амҵ ҭаԥсуа, ууалафахәы уазыԥшуа утәоуп… Ас иабанӡасычҳари? Ҳаҩны ыҟам, ҳадәны ыҟам, арендла уада ҟәкык ҳаҩноуп, арахь ҩнымаҭәа ҳзыҩнагылаӡам!.. – ахәыҷқәа реиԥш инеималҭәеит.
Арҭ алаӷырӡқәа усгьы ахацәа ргәы ҭызфаахьоу ракәын. Иаргьы дашьцылахьан аҟнытә, рацәак хьаас имкӡеит.
– Абас еиԥш иҟоу ацәажәара уаха нахыс абра сыҩны исмаҳароуп! – иаргьы иҽирцәгьарц иақәикит.
– Уҩнымкәа, еихачаԥа иузгылоуп… Сара соуп иразҟыдаз ҳәа, дбымбои сан, абни аҵаардәына маамынсахьаҵәҟьа закә разҟу илҿаҳаз! – дырҩегьых илҳәац лҳәон.
Аҵаардәына ҳәа дызҿу ргәылаԥҳәыс Сырма лакәын. Илуеи, аԥҳәыс замана, аха аҳәса ртәы ижәбац. Иԥшәма лаасҭа лара дкылцаны дахьеилаҳәаз, аҩны бзиа ахьлызгылаз, ахьымаҭәа рацәаны иахьлымаз, ари лгәы ԥнажәон, насгьы дланхәԥҳа дуу џьушьап, ахьыӡшьарагьы лылҭахьан.
– Баргьы уи лҟынӡа быҟамзаргьы, хар бымам, бҽаанкылеишь зны, – лыԥҳа илыцраз амца ҿыцәаауазшәа лбазар акәхап, даҽа фархь ҩақәак наганы инақәылԥсеит ианхәа ҟадыџь.
– Думбо Сиҭ! Зынӡа хә-класск роуп дзылгахьоу, арахь инапы ахьааиҟьалак аҳәиҵәҳәа аԥара аашьҭихуеит! Уара? Уара жәаф шықәса аҵара уҵон, аха ушгаӡаз, ушыччиаз уаанхеит!
– Сиҭ дӷьычҩуп, сара сыкруҩуп!
– Сиҭ дӷьычҩуп! Иҳәеи иуцәиӷьычыз?
– Сара дсыцәӷьычуеит, бара дбыцәӷьычуеит, аҳәынҭқарра дацәӷьычуеит –зегьы  дҳацәӷьычуеит.
–Хышықәса роуп иҵуа аусура далагеижьҭеи, арахь ахан ӷьазӷьазуа иргылеит! – Уажәшьҭа ианхәа лахь лхы лырхеит лыԥҳа, лан иаҳа дылзыӡырҩуазшәа анылба.
– Иҳамдыруеи, ҳақәымныҳәахьеи, мызктәи буалафахәы зегьы уи иақәҳмырӡхьеи, – иҳәеит иара, ари зынӡа иҿы асыркӡеит ҳәа изылҳәар ҳәа дацәшәаны.
– Имашьына цырцыруа иашҭа иҭагылоуп!
– Ҳаблақәа хнамкхьеи!
– Иахьа хәлаанӡа  зақәхра иаҿыз «импортни мебель» ббоит!
Аа, ари акәзаапеи, анцәа иишәиша, иахьак алаапкы лыцҳазшәа дызмырҭынчуаз.
– Иҟоу басҳәап нан лыԥҳа, – иҳәеит, – сара сӷьычҩым – сыкруҩуп, – иҳәеит, – суалафахәы ала схы ныҟәызгоит, мышкы зны бареи сареи урҭ рҩызцәа ҳауп, уаанӡа иаачҳа, ани ҳагыуп, ари ҳагуп ҳәа сгәалаҟазаарақәа бжьыбымхлан, сара ақьаадқәа рҿы аус сымоуп, сара сжурналиступ, сара споетуп, сара аҭынчра сҭахуп, ибаҳауама, аҭынчра, – ҳәа дыҳәҳәеит.
– Упоетмкәа, ушәҟәқәа томла еиқәуп! – лҳәеит ларгьы аҭакс. Аҵәылаҵаразы илуҭахуеи, арахь ишалхтәу лыздыргәышьом акәымзар, – 25 шықәса ухыҵуеит, иреицәоу шәҟәык узҭмыжьцт, ахагацәа реиԥш угәеигәеиуа уаха зны аручкеи атетради ушрышьҭоу ацәаха ҳауҭом, – лҳәеит.
– Ашәҟәҩҩцәа дуқәа ианԥслак ашьҭахь ауп ишдуқәаз ауаа ианырдыруа, ара аҭоурых шаҳаҭуп, – иҳәахт иаргьы, ари аус пылҳаҭ еибгала дзалҵуазар, дызлалҵлак зегьы изеиԥшны.
– Зны дыстудентын, нас джурналистхеит, уажәы дпоет духеит, иԥсы ахьынӡаҭоу ирзеилымкаауа ҳаамҭазтәи агени!
Ибоит шьҭа русқәа шыцәгьахаз, уимоу, асқәа анрыхьлоз, аинраалага ҳәа дзышьҭаз иԥышәоу методкгьы ахархәара азиулон, аха уажәы уи аметодгьы Торричели ипробирка еиԥш, иҭацәӡа иааимпыҵахеит.
– Нас, сшыстудентыз бымдыруаз, бызсыццеи, аӡәыр мчыла бырҳәҳәо бысзааигама? – иаргьы шьҭа иҽизеиқәкуамызт.
– Акыр улҵуаз џьысымшьеи, уцәылдышӡа саԥхьа уанаагыла!
– Нас быԥшла, макьана сыҷкәыноуп, изжәыша аӡыхь уажәоуп ахы аныҵнахыз.
– Ух, ажәха анцәа ухьимгӡароуп, сара иужәындаз сҳәаанӡа!
– Уаҳа ибымуазар, баала саб иҩнахьы. Уа ақыҭараҿы аҩны баӷьаӡа игылоуп, «импортни мебельгьы» ҳзыҩнагылоуп, адгьыл ду ҳҭатәоуп, акраабрыхыр – акрыбфап, аԥхӡы былбхыр – амал бырҳап.
– Ухы иануҟьааит уаб иҩны! Уа снеины сынхаанӡа, аршра ҩналааит!
– Ее, ее, бҿы бааԥшны бцәажәала аԥҳәыс хымдыршәа иҟоу!
– Сҿы саԥшны сымцәажәакәа, еиҿкааны сцәажәаратәгьы сааӡаны сумоуп!
– Бара бзааӡашаз брааӡахьеит, уаҳа ааӡара бҭахны избом! – Арҭ ажәақәа аниҳәа ауп, уаанӡагьы ҿымҭӡакәа итәаз, дызхәаԥшуаз «аспектакль» илнаҭоз агәахәара хааӡа лгәы ишықәыз, аӡәы аҵәы налылеикшазшәа данааҭрысыз ианхәа.
– Уажәшьҭа ихашәырҟьацәеит ҳәа сыҟоуп, – лҳәеит лҿы акуа-иашьҭуа.
– Иахьатәи ҳҭагылазаашьақәа бгәамԥхозар, бхацкы, уаҵәы аашар бан блыцны ашьшьыҳәа аҩныҟа бцоит, џьара кәацә хәыҷык бзыршышыр, аԥшеи бареи шәеивагьежьуа шәыҩназаап, – иҳәеит ахҭаҵәҟьа инҭаршәны.
– Сымцои, сцоит, уаргьы уи ауп еиҳагьы еиӷьушьо!
– Бца, мчылагьы уаҩы бникылаӡом.
Дагьцеит, ҵаны.
Мчыбжьык аҟара анҵы, уажәшьҭа лҭаацәеи лареи ргәы еихшәахьазар ҟалап анигәахә, иаҳәшьцәа ишьҭит. Иахьнеиз, шәашьа ламыс имазар, иԥҳәыс ҳәа сиԥхьаӡозар, абри лыԥсы ҭоу ҳәагьы даасыдымҵаалеит, дырҩегьых сгәы иауам амзар зынӡагьы сшәыццомызт лҳәазаап, жәларык еиқәлырхарц азы абаахырӷәӷәарҭа нкыланы дтәаз џьушьап!
Ажәакала, абри амш инаркны хар рымаӡамкәа ишааиуаз, ҽнак зны аусураҟны дыштәаз, аҵәҵәа абжьы ааган, аҭел аашьҭихит.
– Сӡырҩуеит!
– Ҟәымшәыр уоума?
– Аиеи!
– Маница соуп (ари иԥшәмаԥҳәыс лакәын).
– Бан даахма?
– Уажәшьҭа уи асду еиԥш иухамышҭын!
– Акыр бҭахызма?
– Аҵаардәына аума лзыҟалеит!
– Ишԥа?
– Лхаҵа дҭаркызаап, абыржәы сааҭк аԥхьа џьоукы аакылсын, рыҩны аҵәымаӷ аадырхеит, ларгьы царҭа анылмоу, абра ҳара ҳҟны дааин, дҵәыуо ахәыҟаҵарҭаҿы дтәоуп.
Аӡәы ирыцҳара иеигәырӷьо дыжәбахьоума, аха иара ихаҭагьы ишиҭахӡамыз маҷк дааԥышәырччеит.
Ахәылбыҽха, иус дшаалгаҵәҟьаз, шьыжьаахыс, Ҷакә итапанча иаҩызаха, зеидкылара ицәуадаҩыз иқьаадқәа аидкылага инаркны, аредақтор истол инықәиҵан, илықәыршәны аҩныҟа дааит. Аҩны ашә дшаахыҵҵәҟьаз иԥшәмаԥҳәыс лыблақәа хааӡа дааиԥылеит, нас хәыҷҵас дыԥаны ихәда лҽынхылшьын, иблақәа неимда-ааимдо днарҭагәӡит.
Иара дгылан, ииура-ииҳәара дақәымшәо, дшанханы.
Измааноузеишь ари?..









РАККИИ, САРЕИ, АМОТОЦИКЛИ

Ҳара ауаатәыҩса ус ауп ҳшыҟоу: барбалк зҵаны џьара ҳнеиҭазго ак ҳаур, нас иҟаҳамҵара ҳнарҟаҵоит, ҳазхьымӡашагьы ҳахьнагӡоит.
Саргьы аусура ашьҭахь скәаԥӡа аҩныҟа сшаалоз, ани ҳгәылаԥҳәыс Хымжәажәа лҳәашьа, аҩсҭаа ишьапқәа зҵоу амотоцикл хага анаасхәа, цәгьа исымбо салагеит аусура ашьҭахь аԥсшьарҭа ҩны «Ахьтәы ҟәара» ашҟа снықәланы уарашк снахәар, ԥсшьаҩы ӡӷаб ԥшӡакы сналацәажәар, ҳаамҭазтәи аҿар реиԥш саргьы сҿараамҭа схызгар.
Анасыԥда аҟәараҟны иқәхәлоит ҳәа, сҟазшьеи схымҩаԥгашьеи зынӡа аҟәара ианымаалаӡеит. Сымҩашьо еилсыргеит, зышҟа схы сырхаз аҟәара-уаа рыԥсҭазаашьеи рхымҩаԥгашьеи ҵатәны ишсықәшәаз. Ма уахь зынӡа сшьапы аалсхыр акәхон.
– Абыржәоуп, Маҭа, ҳаиҩызара ахьынӡаӷәӷәоу аныздыруа, – сҳәеит, анкьа зны исҩызаз Маҭа снаидгылан.
– Сабаухәо, Ҟәымшәыр?.. Аа, приветик, Надиуша! – иаразнак сара сааихашҭын, иааҳавалаз ӡӷабцәақәак асааранӡа днареихырхәеит, аӡә лымацара лакәыз џьушьап иҟаз.
Уи аԥсшьарҭа ҩнаҿы «иҭаҩыз» арԥарцәа шьҭа даргьы ибзианы ирдыруазар акәхарын, саргьы, зыхьшь  зцәыӡыз ашәарыцаҩ иеиԥш, снаԥшы-ааԥшуа сахьрыдгылаз, ҵәык сыларҵарц рыӡбазар акәхап аӡӷабцәа ҟадыџьқәа:
– Ҳаибадырыр ҟамлари уҩызеи ҳареи, умбои, ҳаӡӷабцәа агәҿыӷь иаго ишыҟоу, – лҳәеит, Надиуша ҳәа зышҟа Маҭа ихы нарханы аԥсшәа зеиҳәаз аӡӷаб, лыбла гызмалқәа сыларҟаца икны. Ма дагьышԥеинаалаз, анышә лфааит! «Абри лҩыза ауԥашәыл хаҵа дымцаӡацишь?» Аиашазы ссирқәак ракәын егьырҭ лҩызцәагьы. Ҽыкәабага маҭәала иахьеилаҳәаз соуп зҳәо арԥыск згәы еибадмырфара дызусҭаз: ашәырҭаҭа иаҩызаз рцәа-ржьы ҟәымшәышәи, иҭҭәаа-ҭҭәааӡа иҟаз руаҭәа шшәырқәеи, напҟазак ицәызшәа рыгәчамақәеи, рыжәҩахыри еинаало. Гәыбӷан ҳарҭоит нас ҳара арԥарцәа «Ахьтәы ҟәара» «ҳсасцәаны» ҳахьаҭаало!
– Ари, сҩыза бзиа Раџь иоуп, Саратовтәи аиуристтә институт астудент, – Маҭа сшьапы днақәыӷәӷәаны, ҿааиҭуеит.
– Ракки! – лҳәан, лнапы ааслыркит ларгьы. Ишаҳә-шаҳәуа иҟаз лнапы акраамҭа иоумыжьӡакәа искын. Ларгьы еимгеимцарак исзылԥхаз «џьанаҭра» сахылымбааит.
– Сымҩашьозар, индиатәи кинофильмк аҟны ихәмаруаз актрисак илыхьӡуп шәыхьӡ, азин сышәҭозар, агәра шәсыргарц сҭахын зынӡа уи лсахьа шәаргьы ишшәымоу, – сҳәеит, сажәақәа схаҭагьы уамашәа ибо.
Иара шәаргьы убасҵәҟьа, – лҳәеит, лҩызцәа днаралацәҟәшәа, сара сеиҳа «аԥышәа ӷәӷәа шлымоу слырдырырц лҭахыушәа.
– Ари дук «ҳбызшәа» ахьизымдыруа даҭабҵап ҳәа сыҟам, Ракки, ашкол даналга ашықәс инаркны аҵара ауп дагьызҿӡоу ҭынч аԥсшьаха абаимаз. Иара саргьы уи раҟәак сиеиӷьымызт, аха заочно ҳасабла ақыҭанхамҩатә институт санҭала, гроном хадас абра аԥсшьарҭа ҩны иатәу апарк аҟны аусура санаарышьҭ ауп ианысҵа амзар, – иҳәеит Маҭа, сызлашәаз аӡыблара салихырц. Амала, дыԥхамшьаӡакәа амц шԥаиҳәо уҳәар иауеи. Сара атрактор сақәтәоуп, саарыхҩуп. Амала иара дымшгаҩуп ҳәарада, апарк аҟны баҳаҩыс аус зуа апарк аҭагылазаашьа злаҟоу ала, иубартә иҟоуп Маҭеи иҩызцәеи русушьа зеиԥшроу. Аха уи сара сусс иалоузеи, ихадароу абри снапы зласкыз сус аҟны сирманшәалар, нас уи ипарк иҭахызар ихгьы ианиҟьааит.
– Шәаала мшынк ҳҽынҭаҳшьып, уаха ҳлахҿыхӡа ҳкәашаларц, – лҳәан, аплиаж ахь лҩызцәа дрышьҭаланы лҿыналхеит Надиа.
Абар сахьаланҵәаз, аӡсашьа зынӡагьы исыздырӡом, арахь аҟәара сықәиааит сыхьӡуп!
– Иҭабуп, иахьа ашьыжь аахысгьы амшын сышҭаз сӡыфахьеит, шәара шәҽахьынӡашәкәабо ҳара ара уарашк ҳнахәап, – сҳәеит Маҭа снаиалацәҟәшәа.
– Ауараш аха абаҳамоу, уаалеишь скабинет ахь, адиплом ахьчаразы сызҿу аусумҭа улаԥш нахугар цәгьа избом, аҭыԥҳацәа рҽахьынӡаркәабо, – иҳәан, сыжәҩа днаҵагыланы иҿынеихеит Маҭа.
Ахьымӡӷ захьӡыҵәҟьаз згон, иахьа Маҭа даасықәымшәазҭгьы. Иауеи, сшьапқәа ԥыҵәҵәоит амзар, ашьшьыҳәа аҩны стәамзаауаз, аха ашьа ицаша ада иалагылом рымҳәои.
Ҽыкәабара ицаз аҭыԥҳацәа ҳнарыдҵын, амшын аҟәара аҟны аӡы иаго реиқәырхаҩцәа зыҩназ ахыбра ҳаҽныҵаҳкит.
– Иҟоу удыруама, Ҟәымшәыр, – иҳәеит Маҭа. – Зынӡа акгьы ззымдыруа иеиԥш ухы ааумырԥшын. Насгьы ухьӡ Раџь ҳәа ирасҳәаз иаҵанакуа удырп ҳәа сыҟоуп. Узҭоу аинститутгьы ухоумыршҭын. Ацәеиха ахаҭыԥан, акодексқәа ҳәала. Атрактор аус аруга «апускач» аҟынтәи афымца мчы «адизель» ахь ишиауго еиԥш, атрактор ԥсҭазаара иаарласны аҟәара ԥсҭазаара ахь ииага.
–Ааи, аха уи азын иаҭахыми уара уцхыраара. Арҭ аӡӷабцәа ҟадыџьқәа хызхуа аурацәахым.
– Ее, Ҟәымшәыр, уԥшра ыҟа, усахьа ыҟа, уҿаҳа-дагәаны аӡӷаб уанаалыдхала, усҟан иахьа хәлаанӡа аӡмыжь иӡаакыланы иукыз уҵәгәыр иаҿашәаз аԥсыӡ аҩҭԥаамҭаз иуцәцеит ауп иаанагауа. Усҟан ичча-ччо ухәда икылагылаз уԥсы ааҭҟәацны, есс…
–  Иахьуеи?
– Уԥсы ажәҩан иналапҟа ицоит!..
Ҳгәаҟра алаҳхаагарц, иааихмырсыӷьӡакәа аҭаҭынҟаҵа ҳахон. Аҭаҭынлҩа кахәхәа ҳазҵатәаз ахыбра хәыҷы аҭуан аҟны ианнеилак, иаагьежьны иҳанто иныҩналон. Амалагьы иҟәкыз ауада, аҭаҭын лҩа анацла, аҳауа зынӡа иԥсырмаҷгахеит. Аха ҳара акгьы ҳнымԥшӡо, какан хык иаҟараз аԥхӡы ҳакәа ишҭаҭәоз, уахатәии уи анаҩстәии «ажәылара» хадақәа ҳҽырзыҟаҳҵон. Анцәа ҳаишәиит амзар, ауаа аҟыршоураха ашәшьырақәа ианырзыҩуа, ҳара ҳрыцҳахәха «адиплом хьчага аусумҭа» еилҳаргоит, аиқәырхаҩцәа руада ҳаҩнатәаны.
Аиаша ами, атрктор ҵара ҳзырҵоз аинструктор уиаҟара зҿлымҳара изызымузар ҟалап, Маҭа заҟа сҽыргәаҟны сизыӡырҩуаз аҟара.
– Абан иахьааиуа, уаала лассы, абыржәы ианҳацәца, нас уԥшыз! – иҳәан, Маҭа днасыдҟьеит. Саргьы счабра ду ала ашыҩҵәҳәа исылыҩруаз аԥхӡы рбо снаишьҭалеит.
– Заҟа гьамала ҳҽаҳкәабарыз ҩызара ҳзыжәузҭгьы, – лҳәеит Ракки, ианааҳадгыла.
– Ааи, аха, аҵара мыжда… Аԥсҭазаара змоу, зҵара иалганы аусура иалагаз иоуп, – иҳәеит Маҭа, аҵара ибӷа цәнарҳәхьоу  џьушьап, иҽрыцҳатәӡаны!
– Ҳаргьы уи аҩыза агәаҟра ҳхаагахьеит, так, что шәеилаҳкаауеит,- лҳәеит ӡӷаб ҵаӷакы, абри иахьа уажәраанӡа лыԥсы злаҭоузеи уҳәаратәы, дцәышҳабиӡа, иахьлыгыу акәу, лԥынҵа ду лаԥхьа иргыланы дақәцәажәо.
Иҩашьомызт, ҳара ҳаиԥш даргьы «адиссертациақәа» шырыхьчахьоу. Иуҳәар иуҳәои амзар, абри леиԥш изгыу лами ԥсшьара иааша, нас ҳара арԥарцәагьы ҳгәы аарҭынчны аҩны ҳламтәози.
– Даҽа сааҭк ауп, нас ԥшӡала, акәашарҭахь, – рҳәан, рацәак рыҽҳадмырхалаӡакәа изыҩназ адачақәа рахь ицеит, уаххьафара.
Ҳнеит ауха акәашарҭатә зал аҟны. Жәаҳәарада, даргьы уа иаҳзыԥшны игылан. Саргьы наџьнатә аахыс ҳаибадыруазшәа, снеин Ракки слываӷәӷәа снатәеит. Ибызбызуа мцак ҩасыхҟьеит иҟьантазӡа ихтыз лмахәар ҭахә смахәар аннадла, аха саргьы сҽамариашашәа ус саатәеит, егьоумҳәан, ари дабнауаҩума ҳәа сзылҳәаргьы ауан.
Ахьыӡгьы рацәак иауздырхуа, иласыз музыкак аацәырҵит. Иԥсшьаҩуи иҭыԥантәиуи узеилмырго, арԥарцәеи аҭыԥҳацәеи рхәамцқәа ирҭаҵәиуа, аԥсыԥмпыл еиԥш, атрымҳәа ишьҭыԥо иаақәлеит.
Избоит, Ракки дҳәаҵәы-ҳәаҵәуеит дахьтәоу, аха сара акәашарахь ишлыԥхьатәыз схашҭын, икәашоз рыкәашашьа уамашәа ибо сыштәаз, ҳкәашап, лҳәеит, лычҳара хыҵӡаны.
– Аа! – сҳәан, ацәа саалҵызшәа сааҭрысит. Нас сҩагылан, лыжәҩа ҟьантаз сҩаҵагылеит.
Ҳақәылт. Насыԥны исзыҟалаз, арра маҵзура санахысуаз, ҳаҽӡаны акәашарақәа рахь ҳанцалоз исҵақәаз ҟыжә-быжәқәак аасыцсырхыраан, ишакәхалак дсыркәашеит.
Ҳҳақь-ԥсықьуа ҳҭыԥаҟны ҳлатәеит. Еилыскаагәышьоит, асеиԥш иҟоу аҭагылазаашьақәа раан лгәы змырҿыӷьша, дзырлахҿыхша ажәақәак шлаҳәатәу, аха иласҳәауеи? Ашәҟәқәеи агазеҭқәеи сара срыԥхьаӡом, ателевизор рацәак сахәаԥшӡом, сара издыруа: атрактор заҟ ҽы мчы амоу, аӡи ахәшеи анагхалак амотор шеибафауа, шаҟа гектар сцәаӷәаз азын абригадирцәа аршаҳаҭгақәа анрымысхлак аԥара шсоуа уҳәа жәпакы, аха урҭ лара иабалыхәо.
Ажәакала, сара сгәаԥхарала кәашарак бжьаҳажьит. Егьи амузыка иаҳәоз ҭынчын. Саргьы сеиҵамхаӡакәа, Ракки лӡара снапқәа нҭарсны иааныскылан, ҳнықәлеит. Сгәы аҭыԥ иҭнаҟьон лыԥсыԥ ԥха исҿасуаз…
Акыр аамҭа ҳаныкәаша ашьҭахь, акәашара амҩаԥгараз аҭакзыԥхықәыз уахазы ишазирхоз ҳалеиҳәеит. Ааҭынчрахеит. Амузыкеи, агәалаҟареи, аччабыжьқәеи зымҽхакыз аԥхынтә зал ааиқәшьшьит. Уаха ара акагьы ыҟаӡамызшәа, алашьцара аахатәеит
– Аԥшаҳәахьы ҳналбаан ԥшак наҳҿаҳарсып, – сҳәеит, Ракки лыжәҩа снаҵагылан.
– Мап, ахысҳәааӡом, амала лассы ҳхынҳәуазар, – лҳәеит ларгьы.
Амагнолиақәеи апальмақәеи ирыҵганы игаз амҩахәасҭа ҳнапқәа еибаркны ҳныҵалеит. Дзырлахҿыхша хҭыс ссақәак ласҳәеит, аха заҟа мцы уҳәарызеи! Салагеит инеиҵыхыу ажәабжьк аҳәара:
– Сара ҩыза бзиак дсымоуп, апрофессорцәа иаараԥиго дҟәышуп, амала хә-класск роуп дзылгахьоу!
Ишызбоз, ашырҳәа даахьаҳәын, даасҿаԥшит. Сажәақәа исҳәаз уамашәа илбеит, ари иҿы аилымгара адагьы зынӡа длыгума ҳәа.
– Ашьыжьымҭан атракторқәа ацәаӷәара иазҳархион…
– Шәара шәыстудентцәаӡами? – даасҿаԥшит. Абар сахьылкыз! Уҿы ԥжәароуп Маҭа, сыштракторныҟәцаҩу уҳәар изыԥхасшьоз, аха…
– Сышԥастудентым, аха ашкол ҳанҭаз атркторныҟәцара ҳдырҵон, ҳаналга аинститутқәа рҭаларазы аԥышәарақәа ҳҭиаанӡа, аамҭала ҳқыҭаҿы атркторқәа ҳрықәтәан…
– Аа, уи бзиами! Аҵаҩы абжьаратә школ даналго, азанааҭгьы иманы далгоит.
– Ааи, биашоуп.
– Ҵаара ԥхашьарам, ашкол шәаналгаз ишәоуз азанааҭ ала аусура зышәҭахымхеи?
– Иҟоу бымбои, Ракки, ауаҩы аусура еснагь дахьӡоит, аҵароуп амзар, – сҳәеит сара.
Ус ҳаицәажәо смотоцикл ахьгылаз ҳаннавала, абар ассир. Саҳәшьа лсумка амотоцикл амаа иахшьны дадгылоуп. Дсымбозшәа ҟаҵаны Ракки слываӷәӷәа сҿыласхеит, аха ани агызмал улыцәцо уҟоума! Уаҳа арԥыск уи лзын дҟамлеит, ларгьы сара сышьҭашәарыцара дааҟәымҵӡеит.
– Ҟәымшәыр, урацәоуп аха, аранӡа уааскьеишь! – ишыҟалҵалац еиԥш леиҳабра лхы иархәаны ҿаалҭит:
– Саҭамзааит, Ракки, саҳәшьа ажәақәак салҳәар лҭахыуп, – сҳәеит сара сҿы акуа.
– Уара усгьы ушлыгыз збон уахантәарак, уа утрактор уақәтәаз, уара еиҳа иузеиӷьуп, – лҳәан, днасыдҟьеит.
– Ракки! – аҵыхәтәантәи сгәыӷра хәыҷы ааизыркәкәаны ҿысҭит, аха лара дхьамԥшкәа дцон.
Саагьежьит. Адачақәа ирыҵыҩуаз амузыка быжьқәеи, ашыкь быжьқәеи хәаҽуа абжьы хааӡа сгәы иаақәыҩит, иахьак зыӡбахә сымаз сҩызак итрактор. Уи схы-сыԥсы зегьы зысҭахьаз акәын…
Алашьцара аҽазнакуан. Ҵыхәаԥҵәара амамкәа иааҩуан арха ҽаҩра беиала изырцәқәырԥараны иҟаз атрактор абжьы.





Ԥарч ижьирҬаҾы

Анцәа акы змихуа, зегьы ауимихуа. Ԥарч аԥҳәысаагара аус аҿы дманшәаламхеит ҳәа иҿи инапи еиқәҵаны даутәахыз. Есышьыжь ижьирҭа ашә ааиртуан. Нас уаха алашьцара иааимнахаанӡа жьаҳәеи ԥсынгьарии ааиқәымхӡо аус иуан.  Инапкымҭа даҽа  напкымҭак иалаҩашьомызт аҟнытә, ақыҭауаа зегьы иара иахь акәын иахьааилоз.
Ҽнак зны, ақыҭа анаӡара аҟнытәи, шьыбжьаанӡа ныҟәа ахьыбжьаз инхоз нхаҩык ицәеихақәа иӡрыжәырц икны Ԥарч ижьирҭа даадгылеит.
Аԥсшәақәа анеибырҳәа, ицәеихақәа нықәиҵан, ичабра еиқәаҵәа ду ала илҵыз иԥхӡы ашыҩҳәа иларбо, ажьирҭа иадҟаҵалаз атәарҭа днықәтәеит.
Ԥарчгьы, маҷк сыԥсы ааиҭаскып ҟаиҵан, днеины анхаҩы днаидтәалан, аҭаҭынҟаҵақәа ирыхо ишеицәажәоз, анхаҩы ус ҿааиҭит:
– Уара, Ԥарч, уԥсы ҭанаҵы усгьы ари ажьирҭа иаԥырҵуа уакәым, аха мышкы зны удунеи ануԥсахлакгьы, уа унарцәгьы аԥсынгьари уаақәслап.
– Аԥсынгьари сықәымслакәа, уа сахьнеиуа министрс сҟарҵо џьушьо. Амала, уаргьы абарҭ сыцәеихақәа сызӡрыжә, абаа, Ԥарч ҳәа усыдгылазаап, – наиаҭеикит ажәазы ахаангьы зџьыба инҭамԥшыцыз Ԥарч.











ԤАРЧ ИҼАДАҚӘА

Ҵәыгәагә Ԥарч ԥсрак ахь иаҳәан. Аԥсы дахьыкҿаз ақыҭахь узлацоз амҩа нымҩахыҵ шәшьырак иҽыҵакны дгылан Ԥарч, анцәа дызмоу аӡәы машьынала дсықәшәозар ҳәа.
Ус, Мыџь Лаԥан ҳәа зыбз уаҩытәыҩса дамыхәоз арԥыск имашьына лас ырчаразуа иааникылан, Ԥарч наизҿиҭит.
Ԥарч азныказы иааицәымыӷхеит. Амҩан уи арԥыс ибз шҳам наихьымсыр шамуаз идыруан. Аха ианиашьа ихаҵашьоуп ҳәа, дыццакны  амашьынахь иҿынеихеит.
Ааигәа еибамбацыз ахацәа еицәажәо амҩа ианыланы ишнеиуаз, иахьаанагаз уара идыр, х-ҽадак рҵыхәа ԥагәақәа авыр-вырҳәа иҟьо амҩаду иаваршәны инеиуан.
– Уара, Ԥарч! Арҭ Ҵәыгәагәаа еицырхашьшьы иахьцо ҳәа акыр удыруазар? – ҳәа дԥышәарччо ҿааиҭит Лаԥан.
– Ишԥасзымдыруа. Рацәак ҵуам абна амҩан исывсижьҭеи. Саргьы иџьасшьеит иццакны рцашьа. Шәабацо ҳәа санразҵаа, Мыџьаа рҟны ԥсрак ҟалан, ҳара ҳҭынха гәакьақәоуп, Лаԥан дааираны дшыҟоугьы аадыруеит, аха изыԥшышьа ҳамам рҳәан, ишубо, еиханы амҩа иқәуп. Умашьына аанукылар, х-ҩык роуп иҟоу, ҳахьынӡацо иаагап, иага умҳәан, урҭ сара саасҭагьы изуацәоу уара уоуп, – наиаҭеикит Ԥарч.










ИЕИЦӘАЖӘАҬГЬЫ…

Ԥарч иаб Уахсиҭ неихыркәа имамкәа дажәхьан. Акыр шықәса ҵуан иблақәа лашарак рымбаӡо аиарҭа дамазижьҭеи.
Ҽнак, аԥсцәаҳа, ихашҭхьаз ауаа рсиа дахәаԥшуа дышлеиуаз, Уахсиҭ даалаԥшықәиҵан, иԥсы аашьҭԥаа џьанаҭ тәылахь игеит.
Алԥсаа дзауз, ишаԥу еиԥш, рхы-ргәы далырсны, иқә-иҵас нагӡаны, анышә днамардеит. Аԥсыжра  ашьҭахь, аҭаҳмада иааԥсара рацәоуп рҳәан, аиныхра ду ҟарҵеит. Арыжәтә зыԥсы азыцәгьаз џьоукы рӡамҩақәа ҭыҵәраауа, Уахсиҭ ԥҳәыс дааигазшәа рхы-рҿы еихаччо ашьаԥа иҵыҵуан. Ус, хаҵак ажыцра дылаланы дааиуазшәа, ишьапқәа иеишьклашәо Ԥарч днаидгылеит.
– Уара, Ԥарч, – иҳәеит уи ахаҵа, аххы деицәкьысуа, – абыржәы сзызхәыцуа удыруоу? Ари уаб рыцҳа длашәхеижьҭеи иҵуа удыруеит, уахь дахьушьҭыз дызлацеи уара?
– Аиеи, Фарҭынхеит, уареи сареи гәыҵхак еицҳамазаарын, иаразнак ҳзеибамдырит умҳәозар. Абыржәы уаасыдгылаанӡа саргьы сзызхәыцуаз абри акәын. Иахьагьы уџьабашьа злаҟоу ала, даара сызҭахыу уаҩуп уара. Убри аҟнытә, акы иеиԥшымкәа суҳәоит, абри саб лашә рыцҳа инапы аанкыланы иҭыԥ аҟынӡа еибгала дсызноугарц!..












ИЗЗАМУА ИЗАМУҴӘҞЬОЗААП

Ҵәыгәыгә Ԥарч иԥҳәысаагара аамҭа дахыԥахьан. Иара дабиԥазаҵәын аҟнытә, иани иаби нкаҳаны ианыԥсы ашьҭахь, Кәрыжәаа ирықәлаз илажәи иареи рымацара иааизынхеит.
– Уанаџьалбеит, Ԥарч, азаҵәра угәы ԥнамҵәаӡеи, уеиԥш зеиԥшу аӡәы уаалыхар, бысҭа ԥхакгьы уны иуҿалымҵарызи! – рҳәон дызҭахыз зегьы.
– Иаазгода, сара исыццашаз зегьы хаҵа ицахьеит, инхаз шьҭа иҳәсақәоу ихацәоу рхаҭақәагьы ирыздырӡом, – иҳәон, иаргьы дахлафаауа.
Аха аҵыхәтәаны, иажәымҭаҽха, ҩыза бзиак дааизкашәан, уахык инықәршәны ӡӷаб бара ҳәа гарахыԥак лашҭаҿы имҩахыҵт.
Аԥшәма исасцәа дреигәырӷьаны дырԥылеит, ачеиџьыка бзиа рзыҟаиҵеит.
Ҳабдуцәа рхаан аԥсуала ишаԥыз еиԥш, ауха уа иаанҿасит. Ашьыжь какалк кны рымҩа ианнықәлоз, уаанӡа еицәажәахьазар акәхарын, аԥшәма ашҭа абжара ааиҩишаанӡа дхынҳәын, иԥҳа гарахыԥа агәашә аҟынӡа инаскьалгеит.
– Уажәтәи уныҟәараҿы баша уааԥсагәышьеит, Ԥарч, аха уаԥхьаҟа аманшәалареи абзиареи узыԥшызааит! – лҳәеит агарахыԥа, лыбла гызмалқәа Ԥарч иларҟаца икны.
– Ҳаи, сара сзы уаҳа иамуит акәымзар, абзиара ахьыҟаз абра шәашҭаҿы ауп ҳәа смаҳази, уажәшьҭарнахыс цәгьарамзар уаҳа ак ҭамлааит, – налаҭеикит згәы кыдгыланы иҟаз Ԥарч.









АԤСРА ЗГӘЫ ИҬАМЫЗ АЖӘ

Ҳаџьмаҭ ижәзаҵә лкаҳан иԥсит. Ари ажьы усгьы имыхәеит, аха ма ацәа аахыхны ирыԥшшеит, наҟ-наҟ ҭагалан жәцәеимаақәак алихырц.
Ҳаџьмаҭ ижә шыԥсыз аниаҳа, игәыла Ԥарч иеигәышә аашьҭыхны дцеит, зыншьаҵара ажәцәеимаа злихшаз имихырц.
– Сара сызлузымдыруа ҳәа акгьы ыҟам, Ҳаџьмаҭ, – иҳәеит Ԥарч. – Ишубо, ҭагалан ааигәахоит, ажәцәеимаа аҳәынҵәа акуам, зыншьаҵара ажәцәеимаа сырԥсах, сыжә шыԥслак ишузсырхынҳәуа, саб иԥсы аныс.
Ҳаџьмаҭ дақәашаҳҭхан ажәцәа ҽыҭк аамԥҟаны Ԥарч ииҭеит.
Шықәсык ҵит, ҩышықәса, Ԥарч ажәцәа ацкы ирхынҳәырцгьы игәы иҭам.
Шьыбжьонк агәазы, Ԥарчи Ҳаџьмаҭи еицәажәо, Ԥарч иашҭа  агәҭа зҽеимыртаӷа иқәгылаз ашымҳаҵла амҵан иштәаз, Ԥарч ижәхьа ҟаауа агәашә иаадгылеит. Ԥарч иԥшәма ԥҳәыс днеин, агәашә аартны ажә ашҭа инҭалҵеит. Иаргьы гәаҳәны иҟазшәа аԥыжә-ԥыжәҳәа ашҭа иқәхо иаақәлеит.
– Уара ари уажәыгьы аԥсы ҭоума? – дҵааит Ҳаџьмаҭ.
Ԥарч ари азҵаара зызкыз ауизымдырхуаз.
– Ҳаи, Ҳаџьмаҭхеит, усҟан ҳшеилаӡаз иудыруа ауп, ари сыжәгьы уаҳа имԥсит. Иуасҳәара сыздыруам, саб иԥсы аныс. Уаанҿаси, ус сҳәеит ҳәа, иара агәы иҭоу макьана иҳаздыруамеи. Еи, аԥсра макьана угәы иҭоума?
Уи аамҭа инақәыршәаны, ажә аблақәа ирыхпапалаз амҵқәа аршәарц ахы ави-виҳәа иааҟьеит.
– Ула абзиара абааит, Ҳаџьмаҭ, ухала иубеит сыжә макьана аԥсра агәы ишҭам. Ишԥаҟасҵари, саб иԥсы аныс, – иҳәеит иҽрыцҳатәӡаны Ԥарч гызмал.



МАГӘИ АРАИОН АИҲАБЫРЕИ РЕИЦӘАЖӘАРА

Магә аԥсшьарҭа ҩны «Ахьтәы ҟәара» аҟны гәашәхьчаҩыс аусура далагеит. Иусқәа хар рымаӡамкәа иманшәаланы иааиуан. Уара утәы, сара стәы диздыруамызт, аԥсшьарҭа ҩны иатәым машьынак машәырны акәзаргьы агәашә азааиртуамызт.
Ҽнак, амашьына еиқәаҵәа «Волга» цырцыруа агәашә иаадгылеит. Магә ишыҟаиҵалацыз еиԥш, дмыццакӡакәа, дзыҩнатәаз ахыбра хәҷы дааҩныҵын, аихатә гәашә хьынҭыџь ицәҭалар ҳәа дацәшәозшәа, иҽыртаӷаны днадгылеит.
– Агәашә аартра улымшаӡои?! – амашьынарныҟәцаҩ аҩныҵҟантә ихы ааҭирҳәҳәан, иаарымчшәа наизҿиҭит.
– Зны аԥсышәак уҳәар, уанхәа дуцәамгахьазар! – Магәгьы даҵамхаӡакәа аҭак ныҟаиҵеит.
–Улашәума? Араион аиҳабыра роуп ари амашьына иҭоу.
– Араион аиҳабыра  ҳзаазар, бзиала иаабеит, ҳдиректор икабинет машьынала иҩналарц рҭахымзар, иааҭыҵааит, ԥшакгьы нарысып! – Магә имуӡарц иақәикит.
Ԥыҭраамҭак амашьына аҩныҵҟа ҭынчран, Магә уаҳа имуазшәа рбазар акәхап, аҟыршоураха, иаашьаҳауа рыхәда ыҵарбаҟа изкыз ргалстукқәа шәыршәыруа иааҭыҵит.
– Адиректор иҭыԥаҿы дыҟоума? – ҿааиҭит ҷкәына пылтыҟсак. Магә дызлеибаз ала, еицыз рҟнытә уи еиҳа чынла деиҵазар акәхарын.
– Ашьыжь икабинет аҟны дыҟан, – дналагеит Магә. – Нас уахьынтә даадәылҵын акрыфарҭа шыҟаз дцеит. Уахьынтә дандәылҵ, абраҟа ҳара ҳҟны аус зуа аҷкәынцәа дҵақәак риҭеит. Нас ажәабатәи адача шыҟаз дцеит. Уантәи даныгьежь, аплиаж ахь дшылбаауаз збон…
– Уара, уи дахьцаз-дахьааз ҳара иабаҳҭахыу, уажә дахьыҟоу ҳауҳәар, ҳаԥсы ҭухӡар уҭахымзар? – ҿааиҭыхт аҷкәын пылтыҟса.
– Аиаша уасҳәап, уажәыҵәҟьа дахьыҟоу сыздыруам, – иҳәеит Магә арыцҳа-цәа ихьыркәкәа, агәашә кны дахьгылаз.
– Нас, абас иааԥҵәаны иҳауҳәар. Иахьак уцо-уаауа ажәабжьқәа рҳәара уаҿуп, ҳгәаӷ укны уагозшәа! – Иҽизеиқәкуамызт аҷкәын.
– Ас сшәыдыланы уаҳа сшәацәажәап ҳәа уҟоу, знык ас имарианы шәансԥыхьашәа, маҷк сҽаашәыдсырхалап ҟасҵан, – иҳәеит Магә ибла гызмалқәа ыржьаржьалеиуа.


























АМАШЬЫНАРНЫҞӘЦАҨ  ҾЫЦ

Иԥсы ахьынӡаҭаз, аҳәынҭқарра иныҟәнагоз чын уаҩык иааиқәшәан дыԥсит. Иԥсыжра ашьҭахь, уаанӡа иԥсы анҭаз машьынарныҟәцаҩыс имаз аҷкәын иҩызцәақәаки иареи чарак аҟны еиқәшәеит.
– Уара уажәыгь уԥсы ҭоума, уеиҳабы уахь шылаагара дахьцаз машьынарныҟәцаҩыс уимгаӡеи, ма уаанӡа иареи уареи шәгәы еихшәахьазу? – дааихлафааит иҩызцәа руаӡәк.
– Абри акәын саргьы ишәасҳәар исҭахыз. Аиаша шәасҳәап, шәбарагьы даара саргәаҟуан. Иаха ԥхыӡла дызбон уи аԥсаҭа шкәакәа. Уаҟа уахьнеиз амашьына ҿыц урҭахьоума ҳәа саниазҵаа, уа саныҟаз аасҭагьы ара сыԥсҭазаара еиҳа еиӷьуп, амашьына ҳәа исырҭазгьы цәгьа иссируп, амала уара сгәы ухшәеит, амашьынарныҟәцаҩ дысҭахуп, уҩызцәа рҟынтәи аӡә дысзаашьҭы ҳәа сеиҳәеит. Уажәшьҭа аус злоу шәара шәоуп, уи аҭыԥ ссир еимакны шәысцәымеисыр, – иҳәеит, ажәазы ауаараҳәа агәылара имцацыз амашьынарныҟәцаҩы.
















КАПАСА АҴӘЫУАҨ ДЫҚӘИХУАН

Иаалырҟьаны аԥсцәаҳа даакылсын, Баӷәаза-иԥа Кьынтышә ҳәа уаҩ дук дшыцәаз, иԥсы мҵарсны игеит.
Ауха усгьы дызбодаз, адырҩаҽны анааша аҳәҳәабжь ақыҭа иаалҩит.
– Иҟалазеи?
– Кьынтышә дыԥсит.
– Ҟоҳ ихәыликааитеи, иҭаацәа рыӷба шԥаӡааҟәрылеи!
– Ҳаи, рыцҳа!
Зегьы акака рҳәон.
Ишаԥу еиԥш, аԥсра аныҟала, агәылацәа аԥсра ддырҽеирц уск-уск напы адыркит. Кьынтышә игәыла Мдыр-иԥа Капаса аҵәыуацәа ықәихларц идырҵеит, егьа умҳәан, Кьынтышәи иареи еихырааӡалахьан, бзиа еибабон.
Аԥсра ауп ҳәа, аԥсыжра амш иаразнак имааиуеи, Капасагьы имаҭәақәа иреиӷьыз ишәҵаны, ихы аганахь иԥхьаҳәаны, Кьынтышә ԥҳәыс дааиго џьушьап, днаԥшы-ааԥшуа агәара дықәгылоуп.
Ус, арҵәаа-арҵәаа дыҳәҳәо, зхы хырҵәаз акәты еиԥш, уажәы-уашьҭан дҩышьҭԥаны лҽынкалыжьып уҳәаратәы, уама ҟаҵо, ԥҳәыск ашҭа дааҭалеит.
Уи лыҳәҳәашьа, лыҽкыдҟьашьа џьашьаны инеихәаԥшы-ааихәаԥшит аџьабараҿы итәаз џьоукгьы.
Капаса ари аԥҳәыс ас лҽылшьӡозшәа аниба, ашырҳәа дналыдххылан, лышьҭахьҟала дниасшәа ҟаиҵан, лыжәҩақәа нҭарсны иааникылеит. Аха лара убас еиԥш лҽылҟьон, исыцхраауа аӡә дҟамлар ахьымӡӷ слыргеит ҳәа Капаса ишьҭахьҟа даахьаԥшгәышьеит, аха иара иаха аӡәгьы имамшәа аниба, лҽылшьуазар лҽылшьааит ҳәа инҭарсны иикыз лыжәҩахыр аауижьит.
- Соуумыжьын, нан, сҽысшьӡом! – лҳәеит иныҵакшәа аԥҳәыс.
Капаса азныказы ииура изымдыруа, зҳәыҳә зымпыҵԥрааз ахәыҷы иеиԥш даанхеит, аха нас ашырҳәа дааиҭашәан, еиҭах лыжәҩақәа нҭарсны иааникылахт.
Абар шьҭа аԥҳәыс «аҽшьра» даҟәыҵны амыткәмаҳәарахьы диасхьан, аха Мдыр-иԥа Капаса уи лыжәҩақәа шикыц икын!



































АХӘАЏЬА ИШӘҞӘГЬЫ ИМЫХӘЕИТ

Димыхәаҵҟьеит Хьыфа лхаҵа. Лассы-лассы, ицәа азна аҩы ыжәны аҩны данааилак, азаара ззааз иеиԥш, дхәаауа аҩны дааҩналон. Изаара агәхьаа зкыдаз, арахь ларгьы лыбӷа ашшара икыдиҵо далагеит. Аҩны дамкуа акәын дшыҩназ, аха лхәыҷқәа раҳаҭыр азын ус дааиуан.
Ҽнак, аилыҵра аҟынӡа ианнеибаца, Хьыфа инықәыршәны ахәаџьа дизцеит. Ахәаџьа аџьабаа мбаӡакәа, амзыз еилиргеит. Нас, ишыҟаиҵалац еиԥш, иааинырсланы иҩыз ашәҟәы еицарса хәыҷы сахҭанк иҭаӡны, еиқәҷаб Хьыфа иналиркит.
– Абри ашәҟәҭаӡ даара акыр зымчу акоуп. Бхаҵа ианимбо, инаганы ихчы иҭабҵоит. Мызкы ахы-аҵыхәала уи беилага дыхәшаха дшыбзыҟало ббап, – иҳәеит, Хьыфа лыла дхымԥшылаӡо, ахәаџьа.
Иҵит мызкы. Хьыфа дырҩегьых ахәаџьа дизцеит.
– Нас, ихәоу бхаҵа, ашәҟәы ибысҭаз? – дҵааит ахәаџьа, ишыҟаиҵалац еиԥш, аԥҳәыс дылҿамԥшӡо.
Иԥсы агар акәын ихәҭаз, анышә агәы ыҵзырчааша. Мызкы аанҵәеит, сагьипҟеит, ҳагьеилыҵит.
– Нас ибҭахузеи уажә сара сҟнытәи?
– Суҳәоит, ԥыхьа исзыҟоуҵаз ашәҟәы акгьы имыхәо исзыҟоуҵарц. Иареи сареи усгьы ҳаилыҵит. Даҽа ԥҳәыск дааигозар акәхап, уи дыхәшаха дылзыҟалар аасҭа, сара дшысзыҟаз дыҟазааит.
«Акыр иаԥсазар са сышәҟәы, ҩынтәгьы баанагозма сара сҿы» – иҳәан, гәаныла, «ашәҟәы ԥхасҭеитәырц» акы абра дналагеит ахәаџьа.








Даҽа шьаҟак иавызгар, сцагәышьон…

Амашьына арныҟәцара цәгьашәа бзиа ибон Қасаса. Уимоу, акырынтә имҵасырсуеит ҳәа далагахьан, аха, арныҟәцашьа цқьа иахьизымдыруаз иахҟьаны иҭыԥ дзахыҵуамызт.
Ҽнак, згәы ԥиҵәахьаз Капаса имашьына аԥсҟы ииркит. Дыҭрысит Қасаса. Дыблаҟьо ақыҭамҩа даныланы дышнеиуаз, дзынҟьаз афымцамҩангага шьаҟа дааннакылеит.
Капаса имашьына длалбааны днахәаԥшызар, аума: амашьына аԥынҵа амамызшәа иҭаҟәаҟәа иҟан.
– Сушьит, Қасаса, – ишынеимеиҭәара ҿааиҭит Капаса.
– Еҳ, абрии абни ашьаҟеи иаарывызгазҭгьы, нас ааигәа шьаҟа ыҟамызт, сцагәышьон, – наиаҭеикит Қасаса.























ХАНТЫҞӘ ИЛАФҚӘА РҞНЫТӘ


ИЗАМУИТ УИ АУХА

Аибашьра  иацу ахьааи агәырҩеи рнаҩсгьы, уи аамҭазы ицоз ахҭысқәа алафқәа рыцын.
Аибашьҩы гәымшәа Хантыҟә деицырдыруан ихы иадкыланы ииҳәоз илафқәа рыла. Ҭынчра аамҭак шаароулак, иҩызцәа ааикәшон, изырччаша, ргәы аашьҭызхыша алафқәа идырҳәон. Иара усгьы дыччаӡомызт. Иҳәамҭақәа аԥсы рхан, ишырҳәо еиԥш, аԥсы ддырҿыхон, абза икьатеиах ԥнаҵәон.
– Хантыҟә, уԥсцәа ирымаҿоуп, ишҳауҳәара, ҳҩызцәа ҳанырԥсах ауха, аҩны уаннеи, узықәшәаз ахҭыс, – иҳәан, Хантыҟә днаидтәалеит иҩыза Ахра, еикәшаны итәаз аруааа даарылҵын.
– Лафк сыӡбан, аранӡагьы иааӡахьоума? – Хантыҟәгьы уи илаф ҿыц еиҭеиҳәар цәгьа ишимбоз мҩашьо, иҩызцәа днарылаԥшит.
– Ишԥамааӡахьоу, Хантыҟә, ҳмыргәаҟкәа урепертуар аарты, – даҽаӡәгьы Ахра иажәа инацирӷзит.
– Сзықәшәаз ауп, исҳәагәышьап, – иҳәан, асцена ақәлара зҽазыҟазҵо артист иеиԥш иҽааирхиеит. – Апозициаҿы ҳрыԥсахаанӡа ҩымшҟа шыбжьаз, исгәамԥхоз аԥхыӡқәа аҩны иадызбало салагеит. Сыгәгьы ҭынчымызт, аиаша шәасҳәап, сыԥшәма ԥҳәыс хәыҷ гәарҭак лыманы аҩны дыҟамзи. Аха ԥхыӡк збеит ҳәа, апозициа кажьны сызлацарыз, ҳаԥсахра аамҭа анааи, сгәы хыҭ-хыҭуа, аҵхыбжьон ҳгәашә снадгылеит. Агәашә аркын, аҩны ҭынчран. Сгәы аисра ццакгьы ааиқәтәан, уанӡа ишызбац еиԥш, аусурагьы иналагеит. Икара-уараха ҭынч ицәаз сҭаацәа смырҿыхарц, ашьшьыҳәа ҳгәашә алыкә аалсыршәан ашҭа сынҭалеит. Уаҩы ишимбара амлагьы сакуан. Схы шхаз амаҵурҭа сныҩналан ашьқаԥ ашә аасыртызар, саара дшазыԥшыз мҩашьо, сыԥшәма ԥҳәыс схәы рхианы уа иҭалыргылаз сылаԥш аннақәшәа, изышәцәызӡарызеи, уамашәаҵәҟьа саргәырӷьеит, уахык ала иҳақәлаз ақырҭцәа нсырҵәартә еиԥш амч соузшәагьы сгәы ааҟалеит.
Схәы аацәырганы астол инықәсыргылан, снадтәалеит. Аха схәы снапы асыркаанӡа иаасгәалашәеит ихадароу даҽак шсыгыз. Хаҵак иаҳасб ала, гәаԥхара-чара соурц азын џышфҩыкгьы насхысҵар акәын. (Аџышфҩы ҳәа Хантыҟә дзышьҭаз ажьаӷь уатка акәын). Уигьы сааигәара иқәгылан, сныҳәа-ныԥхьан фырџьанк аҟыԥҳәа илҭасырпҟан, сыхәгьы нықәҳаҳа исҿанаҵеит.
Крыфаншьҭахь, сымццакӡакәа, ҭаҭын ҵәыкгьы алҩа ҩахылсырббын, сҩагыланы игәхьаазгоз сҭаацәа ахьышьҭаз ауада ашә ԥшьаала иаасыртын, снарылаԥшит. Сыԥшәма ԥҳәыс лхәыҷқәа аҟанҭаруаз еиԥш илыкәыршаны дышьҭан. Зегьы ргәы каршәны ицәан. Ахәыҷқәа аасырԥшыр, ирыцҳасшьеит. Арахь, ран даарҿыханы сналацәажәаргьы цәгьа исымбо сааҟалеит. Усҟан иаасгәалашәеит Фыҷа имаана. Ашьшьыҳәа дзықәиаз акаруаҭ снахагылан, лхыза ааԥхьаршәҭны, снапқәа налыҵаҵаны даныҩышьҭысхуаз аамҭазы сыҷкәынцәа руаӡәк дааҿыхан, дцәамхьангьы дыҟамзи, – Папа, мама дабоугои? – иҳәан, дсызҵааит. Аа, ацәҟьа сахьаҿаикыз. Сара схала уи ицәҟьа сҽанаҿасыршә, алҵшьагьы сҽақәсыршәар акәымзи: –  Дабазгои зугәахәуа, Маџьа, ӡык лыркаҭәаны даазгоит, – сҳәан, аусқәа иаразнак иаасырҽеиит.












ХАНТЫҞӘИ АЖЬЫРЕИ

Аԥсуаа аӡәырҩы реиԥш, Хантыҟәгьы ажьира иман. Иабацәа изларҳәоз ала, уи есышықәса знык шьашәы димҵаныҳәар акәын. Шықәсык уи агәаҵәа иирбон, егьи ашықәс азы – аҳампалқәа.
Еиламхо аӡәгьы дыҟам. Хантыҟә ашьтәа ашьра аниқәыз ашықәсан акыр дааилахан, аҳампалқәа рыла ажьырахь днеит.
– Оо Шьашәаҳ ду! – Ҩыла ихыхәхәо иҭәыз иаҵәца аанкыланы, иҭаацәа аганахьшәа инаргыланы аныҳәара дналагеит Хантыҟә. – Улыԥха ҳаҭ, угәыԥха ҳаҭ! Иаҳзымдыруа ҳаҭоумҵан! Аҩа ҳкыр иаҳнаало, аӡа ҳкыр иаҳнаало анцәа ҳҟаҵа! Гәаҟра згымхац ҳ-Аԥсынреи аԥсуааи аамҭа бзиа рзыҟаҵа. Иахьатәи ара сааишьа зеиԥшроу убоит уаргьы. Сурманшәалазҭгьы, иахьа агәаҵәа усырбар акәын, ҳампалла смааикәа. Ҽааны азын санумырманшәала, идырны иумаз, аҳампалгьы уоураны ушыҟам, – иҳәан, днаханы иаҵәца нҭаиркәкәеит.
















ИСАРҲӘАХЬЕИТ

Аибашьра ашьҭахь Аԥсны ахныҟәгара цәгьахо иалагеит. Хәыҷ гәарҭак ирылатәаз Хантыҟә чаӡырҭак аҿы уахынла дҟаруллон, ҟәрышьқәак соуп ҳәа. Уахык, иара ҟарулра данықәгылаз аамҭазы, машьынала џьоукы агәашә иаадгылан, Хантыҟә изҿырҭит.
– Шәарбанқәоу исыԥхьо? – Хантыҟә аҩныҵҟантә аӷьараҳәа ибжьы ааиргеит.
– Ҳара адиректор азин ҳаиҭеит ҳмашьына уаха уара уахь иҭагаланы инҳажьырц, ашә ҳзаарты, – аҭак ҟарҵеит даргьы.
– Ҟоҳ, адиректор азин шәиҭазар, ишәзаасмыртуеи ашә, – иҳәан, аибашьраан зцәа зхызххьаз, шәарак знымԥшыцыз Хантыҟә ицаԥхақәа ырхьархьаруа агәашә ааиртын «асасцәа» днарԥылеит. Уи акәхеит, хәҩык ауаа ақәыџьмақәа реиԥш инаижәлан, дааҿаҳәаны, чашыла гәарҭак рыманы ицеит.
Иҟалаз ҟалеит. Хаҵара згымыз Хантыҟә ианиашьа иҽанрааланы ус дааиуан. Даҽа уахык, даҽа џьоукы рыбжьы дыргахт.
Иаахт еиланҵәаша ҳәа игәы иааҭеикын, иавтомат аашьҭыхны адәахьы дындәылҵын – ишәҭахузеи? – ҳәа дрызҵааит.
– Ак уаҳҳәар ҳҭахуп, ашә ҳзаарты, – уахьынтәи даргьы рыбжьы аадыргеит.
– Исарҳәахьеит, аҩызцәа, исарҳәахьеит, хы-цаҳәцаҳәк шәамеилаҳауазар шәахьааз шәца, – Хантыҟә иавтомат аахаиршалеит.
Уи акәхеит, али-ԥси рыбжьара «афырхацәа» ныҵаба ицеит.






АҬУАН АҞНЫ

– Сан илыршыз ажьаӷь уатка анҵәара иалагеит, – дналагеит Хантыҟә, аҭацаагара иазыԥшны итәаз ачарауаа дахьрылатәаз. Уи усгьы, еиҭеиҳәо алафқәа иара ихҭысызшәа еиҭеиҳәон. – Ишысҳәаз еиԥш, ҳуатка анҵәара ианалага, шьыжьык, сан ҳааиқәлыршәан, ахыкәалаа ааҳгәыдылҵеит.
– Иахьа заҵәык уаби уареи фырџьанк-фырџьанк жәжәуеит, иаанхаз нҭаршәны исҵәахуеит. Цәыкәбарк ауатка зыҩны иҩнам ҳаӷоу дибааит.
Саби сареи ҳааиҿаԥшит.
– Ааи, ааи, баша шәеиҿаԥшуеит. Шәрыҳасшьагәышьоит. Ахацәа шәакәым ҳара аҳәсагьы шьыжьла фырџьанк анҭарпҟара ҳԥырхагагәышьам, аха инҵәаз нҵәеит, ҿак ҟалаанӡа иаашәычҳароуп.
Аҿаҳа-ҿымҭра ҟәызгаӡа иааҳхатәеит.
Ажәакала, сан лара лтәы иалыргеит. Саби сареи ашьыжь ашьа аус аруга ҳәа ҳзышьҭаз «ахәшәгьы» наҳамҟәыҵыԥшша ицеит.
Исычҳаит мчыбжьык. Есҽнеиԥш, иахьагьы акыр сҽышьҭарханы сгылеит. Сҽааилаҳәаны, ашҭа санаақәла, сани саби ашьыжьтәи аҩнтәи аусқәа ирҿын. Ашьшьыҳәа, сыԥсы ӡаны, аҭуан ахалага амардуан хәыҷ аасыԥшаан, џыш цырақәак сџьыба инҭаԥсаны, аҭуан ахь сеихеит. Сахьыҩхалаҵәҟьаз, кьынтыжәк акәыршаны, ҳуатка зҭаз абалон снахьԥшит. Мшаԥы ҳаԥшьа шхумтра, ҳаҭыр ду ақәҵаны, сныҳәа-ныԥхьо абалон аасыртын фырџьанк лҭаҭәаны, аҟылԥҳәа илҭасырпҟеит. Ихааӡа ажьаӷь уатка афҩы сгәы инықәлеит. Даҽак ҭасҭәарц снапы насырххон еиԥш: – о, бара, амардуан хәыҷ ахьыҟоу ҳәа акрыбдыруазар, аҭыԥаҿы игылаӡам, – саб ибжьы аасаҳаит.
– Амардуан сываргыланы сныҟәоит ҳәа уарҳәазма. Улақәа аахтны цқьа унаԥшы-ааԥшы. Ани уҽыдҳәысгьы шьҭа дгылартә изҿыҭи. Ахаҵа баба замана шьыбжьаанӡа дыцәоуп, – сангьы лыбжьы аасаҳаит.
«Ее, сусқәа цәгьахоит» сҳәан, даҽа фырџьанк лҭасырпҟан  еиԥш, хәар-хәарҳәа ифырџьан кны даасыҵагылеит саб.
– Арахь ухал, арахь, аџыш сара исымоуп, – сызҿашәаз сус лыԥхала сҽалызгарц, саб снапы наизсырххеит.
– Аат, ара уҟоума, сҽадажә. Сара  уцәоу џьысшьоит, уара ҳуатка ӷьычны ажәра уаҿызаапеи, – сабгьы сара сахь инапы ҩаирххеит. Уигьы, сара сеиԥш игәҭакы маӡа дахьақәскыз ԥхеишьазар акәхап, иҽамариашаны дыҩхалт.
Саби сареи акыр ҳагәқәа еибарԥшаазар акәхап, ҳабжьы заҳаз сан лҽага луҭра инхыршәланы ҳара ҳахь деихеит.
– Сара аӡаӡа сыхьшы ауҭра сҭоуп, шәара ала гызмалқәа аҭуан аҟны шәтәаны сҭаҵәых ажәра шәаҿуп акәу? – сангьы дҳацәҳар лҭахызу, ларгьы фырџьанк лжәыр лҭахызу лцәажәашьала аилкаара уадаҩны ҳкомпаниахь дҳадаҳкылартә лхы аалырԥшит.
– Арахь бхал, арахь. Ҩызара ҳзыбуп. – Сабгьы маҷк даагәабзыӷхеит. Абасала, еилибакаарала, ҳәоуеиқәшәала, хьымӡӷыда ҳбалон аккаҳәа иааҭаҳарцәын, ашәак ааҭҳарҟьаргьы цәгьа иҳамбо ҳааҟалеит.
– Абри иҳауҳәаз алаф уани уаби ираҳахьоу? – дҵааит иӡырҩуа итәаз аӡәы.
– Урҭ сара слафқәа еилыркаауеит, – даҵахарц игәы иҭамызт Хантыҟә.
– Сара, еснагь еиԥш, ари алаф схы иадкылашәа исҳәеит, аха абас иҟоу аҭаацәара цәыԥҽыгақәа здыруеит. Убарҭ ирыхҳәааны ауп ари алаф жәабжь шеиқәсыршәазгьы.
– Аиеи, гәышьа. Ҭаацәала арыжәтә џьбара еицыржәуа, ҳаӷоу иибаша ами, – итәаз днарылаԥшит абырг ҟәыш Ҭҳасоу.






ХАНТЫҞӘИ ИАҲӘШЬАԤЕИ

Аибашьра иашыкьамҭоуп. Ицоит Аҟәа агаразы ажәылара. Аԥсуа ар ессааира ҳаҳҭнықалақь азааигәахара иаҿуп.
Ԥсааиҭакрак ҟалеит.
Хантыҟә, ҳаазырлахҿыхша лафк ааҳаҳәишь, – иҩызцәа аибашьцәа дыхҭаркыхт Хантыҟә.
– Исҳәеит ҳәа, ари уара иухҭымсӡеит, ҳзужьои ҳәа сыхҭашәкуеит, –  Хантыҟәгьы, акәашаҩ бзиа иеиԥш, аҽырххара дналагеит.
– Изыхҭысзаалакгьы, ҳаарчча, Хантыҟә, – аҷкәынцәа ирымурц иаҿын.
– Ижәымуазар, нас ишәасҳәап. Иацы, ишыжәдыруа Шьрома ҳшьапы аалаҳаргылеит. Сара усгьы сҿы иакуаз Ҟарҟарашвили ихәшәтәыз џьышәшьо, амца шыра ҳалаланы ҳашнеиуаз, инахараны саҳәшьаԥа дызбеит. Шәазхәыц, аибашьра мцаҿы аиншьа иаҳәшьаԥа деибганы данибалак дшыҟало. Уи арԥыс дшызбаҵәҟьаз убриаҟара саргәырӷьан, сҿы иакуаз иаҳагьы иацланы, саҳәшьаԥа ҳәа ҿысҭырц сҭаххан, аха: – Саааҳә!..  Сааҳә!.. Сааҳә!,. – уаҳа сзацымҵеит. Сышԥшуаз, иаргьы сыбжьы аниаҳа, хымҩас звысша, анапҟьара далагеит: – Уа, ахацәа еицу, саншьа ишьҭахь иахьыз сзеилышәкаандаз! – ҳәагьы нацҵаны.
Дырҩегьых Хантыҟәи уи ирепертуари.













ХАНТЫҞӘИ ИГӘЫЛЕИ

Хантыҟә мыжда, ихы ахлафааразы иуҭахуеи. Игәылеи иареи ԥсрак ахь иеиццарц еибырҳәеит. Игәыла иҿы акыҵәҟьон.
– Уаа, Хан-Хан-Хан-Тыҟә ҳәа агәашә шыҟаз ибжьы иргеит.
– Иҟалазеи? – Хантыҟәгьы иҩны ахьынтә аҭак наииҭеит.
– Аԥ-аԥ-аԥ-сра-сра-сра-хьы ҳамцаӡои?
– Ҳам-ҳам-ҳам-цои, аха, а-а-а-рахь уааи, – аҭак ҟаиҵеит Хантыҟәгьы.
Агәыла ашҭа дааҭалеит.
– Хан-Хан-Хан-Тыҟә, ирласны уҽаа-ааа-ԥсах, ҳ-ҳ-ҳ-цароуп, – иҳәахт агәыла.
– Арахь уааи, Ҳаиҭхеит. Иац уаткак сыршын фырџьанқәак аанаҳкылап. Иаҳҵәуа дарбан, ҳара ҳаупеи аҵәуатәқәа, – дырҩегьых и-Хантыҟәра аацәыригахт Хантыҟә.


















ХАНТЫҞӘИ ИАБХӘАРААИ

Хантыҟә абжьуаа дрымаҳәхеит. Иԥҳәыс убриаҟара дыԥҳәыс бзиан, абри дзааӡаз знык снарҿаԥшындаз ҳәа дшыҟаз, даргьы аамҭа рацәа бжьамҵакәа Хантыҟә маҳәра днарԥхьеит.
Аԥсуа ламысла иааӡаз, зыбз цҳафыруаз аҷкәын еилыҷҷа иабхәараа ргәы изцеит. Ишнеи-шнеиуаз, рыԥҳа лаасҭа деиӷьыршьо, рыҩны дазааигәартәит.
Аамҭа цон. Хантыҟә иабхәраа рҟны аԥшәмара ааникылартә дрышьцылеит. Ҽнак, Хантыҟә иҭаацәа иманы, имашьына инҭалан, дцеит иабхәараа ибарацы. Асас дызбаз агәылацәа рҽааизырган, аӡын ҵхы имшаӡоз, Хантыҟә иабхәа истол инахатәеит. Уи аҽны аԥшәма игәамбзиара изааин, дхьиҭ-ҟәиҭшәа дахьыҟаз иахҟьаны, имаҳә адҵа ииҭеит аишәачара мҩаԥигарц. Агәылацәагьы ари аус еигәырӷьан иадгылеит.
Хантыҟә ибоит, абжьуаа иахьа рымаҳә абзыԥуаҩ дԥыршәарц шырҭаххаз. Иаргьы, ԥышәаразар ԥышәаразааит ҟаиҵан, иҽмырххакәа аишәачара амҩаԥгара иҽазикит.
Аныҳәаҿақәа акыр инаԥынҵаны иҳәахьан аиԥш, бызла иандаҭлара иаҿыз агәыла ҿааиҭит: – Ҳамаҳә ухацкы! Атолбашьрагьы уҭаны, арахь хԥа-хԥа ҵәыцала аныҳәаҿақәа уҳәо, аӡба ҳауркын, ажьҵаа ашьҭахь ҳҿы ҭабо ҳанурхошәа аабоит, иахьысҳәо саҭоумҵозар.
– Ус шшәыхьуазгьы здыруан, аха сара ус агәаанагара соун, иаҳҳәо еидтәалоу иҳаҳауа, иаажәуагьы еибаҳарбо гьамала астол ҳаицахатәап ҳәа. Бзиоуп, шәара ишышәҭахыу сныҟәап. Амала, ажәалагалак сымоуп. Ҳаалаган убас еиԥш аԥҟара ҟаҳҵап. Дасу дзыхныҳәаз, дшахныҳәалак, аҵәца ааҭырцәны ижәуа, ҳаргьы ҳаазырлахҿыхша ашәакгьы нацҳәо.
– Ҳаи, џьаушьҭ. Гәаҟрас иумоузеи! Иаиадкыланы жәохәҟа ныҳәаҿа уҳәар, ҳаргьы ҳмыццакӡакәа, ашьшьыҳәа ҳнадтәаланы иаажәып, аишәа чара бзиа ҳшахатәоу ааҳныԥшратәа ҳқьафқәагьы ааҟанаҵап.
– Бзиоуп. Шәара ишышәҭахыу, шәхацкы сцеит. Амала, ҳазҭоу аԥшәма акы сизҵаар сҭахын.
– Иҳәа, дад, уԥхамшьан. Уажәшьҭа ари сыҩнаҭа иалахәу уоуп. – Аԥшәмагьы дразӡа имаҳәи игәылацәеи днарылаԥшит.
– Саҭамзааит идуӡӡаны. Абри аҩы зҭышәхуа ауалыр заҟа ԥҳал акуеи?
– Ԥшӡала изжәыша, хәышә ԥҳал амкуеи.
– Ус акәзар, аҩызцәа, шәаала ҳафатә аашьҭыхны ауалыр ахьгылоу ҳцап, уа ҳадтәаланы уаха шаанӡа иаажәлап, – иҳәеит Хантыҟәгьы иҽыргызмалны.



























УАҲАИД ХАНИА ДИНЫҲӘОН

Уаҳаид дныҳәаҩын. Хыхь иҟоу ҳәа ашьтәашьра ҟазҵоз ауаа иара иахь амҩа иқәын. Иаргьы, аныҳәара занааҭс ишьҭыхны, аашьарак ҟамҵакәа, дрыцны дцон. Дныҳәа-ныԥхьаны, изхара ыф-ижә, дхәап-жапуа ахәылбыҽха аҩныҟа дхынҳәуан.
Аныҳәара анаҳҳәа, Уаҳаид данныҳәоз иара ихатә хымҩаԥгашьақәа иман. Аныҳәара далагаанӡа иҿи инапи иӡәӡәон, нас дмыццакӡакәа ихылԥа ааихыхны ампахьшьы шкәакәа ихаиршәуан. Хыхьтәи ицәамаҭәа ааишәыхны, иблуза шкәакәаӡа данаагылалак, имаҟа ааԥиртлон.
Ажәакала, Ханиа зыхьӡыз, зшьапы изықәымгылоз аҭакәажә лҭаацәа дырныҳәон, Уаҳаид иԥхьаны дааргеит. Акәац анжәы, акәакәарқәа аныҟарҵа, Ханиа лыҷкәын Хабыгә аныҳәаҩ дааидгылан: – Уаҳаид, ухаҵкы! Сан шьҭа ддәылганы дааҳгарыма? – илымҳа дынҭахәыҭхәыҭит.
– Мамоу, дад. Уаамццакын, уажәыҵәҟьа сҽаасырхиоит, – иҳәан, Уаҳаид аҵла амҵан изхыршьхьаз импахьшьахьы иҿынеихеит. Ишыҟаиҵалац еиԥш, дмыццакӡакәа хыхьтәи ишәҵатәы ааишәихын, аӡшәах еиԥш иблуза шкәакәаӡа даақәгылеит. Аҳәса реиԥш импахьшьгьы еицарсаны иааихеиҵеит. Ари уажәшьҭа дыхиоуп ҳәа агәаанагара зауз ҷкәынак, – уажәшьҭа днаагоума, – ҳәа ибжьы наиргахит.
– Шәмыццакын, макьана сыхиаӡам, – ҳәа ибжьы ааиргахт, змаҟа аԥыртлара иалагахьаз Уаҳаид.
Имаҟа ааԥиртлан: 
– Уажәшьҭа сыхиоуп, арахь дысзаажәг, – ҳәа ибжьы ааиргеит.
– Ари сан илзиурц игәы  иҭеикзеи? – иҳәеит иныҵакны, изҵагыланы иааргоз Ханиа лахь дыԥшуа, зыбз зҿы иҭамгылоз Хабыгә.




УАҲАИДИ МКАНИ

Уаҳаид изанааҭ заҵа ишьҭеимҵарыз. Хыхь иҟоу ашьтәашьра аҟаҵара згәы иҭоу зегьы иԥхьаны дыргон. Убас, Хаџьгәаҭ захьӡыз Амбаратәи нхаҩык, хыхь иҟоу ҳәа аныҳәара ҟаиҵон, ныҳәаҩыс ҳәа Уаҳаид диԥхьеит. Уаҳаид, ишыҟаиҵалац еиԥш, дмыццакӡакәа, иахәҭоуп ҳәа дзықәныҟәоз изакәанԥҟарақәа анынаигӡа, мрагыларахь дҩаԥшын, иныҳәара дналагеит: – Уа, Анцәа ду, ухьышьаргәыҵа сакәахшоуп, исҳәо уаҳауама?!
«Исаҳауеит!» – Абаҳча анаҩсахьтә, иҩаҳаракны, бжьык аагеит.
Уаҳаид иаҳаз абжьы дааннакылеит. Ишьҭахьҟала зҽеикәаԥсаны игылаз аҭаацәа днарылаԥшит. Урҭгьы иара иеиԥш ираҳаз иаргачамкшәа аниба, анаҩс иҟало збап ҟаиҵан, иныҳәара инациҵеит: – Иахьа зҭаацәа зываргыланы ушьапы зкуа Хыџьгәаҭ ушьапы акра алԥха иуҭарц суҳәоит. Аҩа икыр инаало, аӡа икыр инаало, иура-иҳәара марымажаха иҟоуҵарц суҳәоит. Исҳәо уаҳауазар… «Исаҳауеит, Уаҳаид, исаҳауеит!» – Дырҩегьых абаҳча аҟынтәи абжьы еиҭаагахит.
Уаҳаид иныҳәара дааҟәыҵын, абжьы ахьгаз ахь аԥшра далагеит. Игыланы изыԥшуаз ауаа ҿырымҭуазшәа аниба, аҭынчра ааилеиган: – Уа, ухьышьаргәыҵа сакәахшоуп, аныҳәара сара истәны ишсыдыскылаз дырҩегьых агәра сургеит, сыхьӡ ҳәаны. Сара сеиԥш узхылаԥшуа маҷымзар акәхап, уаҳа усыргәамҵуам, исҳәаз зегьы амин ахҳәаа, – иҳәан, агәи агәаҵәеи, акәакәари сак-сак аарымхны иааидкыланы, аџьыкхыш инылшьны, аҩы рықәырхәхәо, Ачбеи Чачбеи рыжәла зегьы ааизганы абри ала исырчаанӡа зҩа ԥхӡы анцәа шәааигәара иааумышьҭын ҳәа иҟаиҵалоз ахкгьы ихашҭны, дзыхныҳәоз иаҵәца нҭаиркәкәеит. Убри аамҭазы: – Уа, алԥха-агәаԥха шәымазааит зхы иақәныҳәо зегьы! Исашәымҳәазт, аха анцәа жәҩанахьтә ибжьы аншәықәирга, хныҳәарак шыҟаз здырын сааит, – иҳәан, аџықә-џықә дыччо даарыдгылеит Мкан.
– Анцәа иџьшьоуп, уажәшьҭа ҳгәы рҭынчны краҳфап, шәнапы ӡык  нақәшәҭәа, шәхацкы сцеит, еиқәшәаз зегьы, – иҳәан, ихыҵны ицахьаз иԥштәы аҭыԥахь иааго игәылацәа днарԥызеит иҟалаз еилызкааз Хыџьгәаҭ.
































СануҟәамҴӡа АԤСШӘА УСЫРҴАЗААП…

Асовет аамҭа аныҟаз аамҭазы иҟалаз хҭысуп уажәы ҳазлацәажәараны ҳаҟоу ажәабжь. Уи лафны изҳәоз ауаа рҟынтәи ауп саргьы ишсаҳаз.
Амбара ақыҭантәи аусҳәарҭеи амагазини зықәгылаз аҭыԥқәа амҩаду еиҩнашон акәымзар, ахьчаҩк дрыхьӡартә еиԥш иҟан, аха урҭ ахыбрақәа аӡәаӡәа ахьчацәа рыдгылан.
Аусҳәарҭа ахьчара знапы ианыз ахаҵа аҩыжәра бзиа ибон. Ишааилашәшәалак, аусҳәарҭа ахьчаҩ, ишәақь еимҿаԥа ихарззала аусҳәарҭа ашҭа дааҭаланы Ленин ибаҟа ахьгылоу ашҟа днеиуан. Нас ибжьы неиҵыхны: «Уа хәлабзиа Ленин! Ушԥаҟоу умҳәои, угәабзиара-ухабзиара! – ҳәа Ленин днаиацәажәаны, иҭыԥахь днеиуан.
Ари ахаҵа ас шыҟаиҵалоз еиликааит ашкол зыхьчоз егьи ахаҵа. Уахык, аусҳәарҭахьчаҩы дааиаанӡа, иара днеины Ленин ибаҟа днавагылеит. Ус, ааилышәшәамҭаз, ишыҟаиҵалац еиԥш, ихала дцәажәо, аусҳәарҭахьчаҩы Ленин ибаҟа иҽыриашаны даадгылан: – Уаа, хәлабзиа, Ленин! – акеҩҳәа ибжьы ааиргеит.
– Уа бзиара збаша! – абаҟа аҟынтәи бжьык ааиаҳаит аусҳәарҭахьчаҩы. Азныказы иаҳаз дааршанхан, аха иҽааԥсахны: – Ушԥаҟоу, умҳәои, шьыжьаахыс? – иҳәеит.
– Сара хар сымаӡам. Уара ушԥаҟоу умҳәои? – дырҩегьых абаҟа аҟынтәи иаҳац абжьы еиҭаиаҳахит.
Аусҳәарҭахьчаҩ ихаҿы ааихалашан: – Иумбои, Ленин, сануҟәамҵӡа аԥсшәагьы ахьхьаҳәа иусырҵазаап, – иҳәеит.










АԤСЫЖРА АҼНЫ

Ԥҳәыск иаалықәшәан дыԥсит.
Луа-лҭынха, агәылацәа, ақыҭауаа дырҵәуеит.
Зегьы ҽҳәарак-ҽҳәарак рымоуп. Аԥсыжра амшгьы аарыдгылеит. Аџьаргьы уаиҟара ирацәамызт, аха аԥсуала ишаԥу еиԥш, аԥсы илыхцәажәатәын аҟнытә, агәакьацәа рхы ааиларкит. Аха рыцҳарас иҟалаз, уи лыхцәажәара, ацәажәацәа ҳәа рқыҭаҿы иазкны иҟаз ахацәа, мап ацәыркит.
– Аԥсуак иҟны иҟамлац абра иаҳзыҟашәымҵан, ажәлар рыгәҭа алаба ҳаашәмырхан, абааԥсы, – иаҳа игәакьашәа иҟаз хаҵак дааӷьаҵәыӷьаҵәит.
– Уара, цас аӡәгьы акгьы шәзыҟаиҵаӡом, аха илхаҳҳәаауеи? – дҵааит ацәажәацәа руаӡәк.
– Иуҭаху ҳәа, амала ҳаумырԥхашьан! – дҳәаҵәҟьон агәакьа.
– Бзиоуп, нас, амала хԥаҟа ажәа роуп исҳәо, шәгәы иалымсааит.
– Уҭахызар ҩбагьы ҳәа, амала аӷәы ҳақәухыроуп.
Аԥсдәылгара ҟалеит. Аԥсыжра иазԥшны игылаз аџьар акәыба ахьықәгылаз ашҟа иааскьеит.
– Ажәлар иӡырҩуа, абри анаҩс абзиарақәа рзы шәдырӡырҩлааит, – иажәа дналагеит ацәажәаҩ. – Иахьа зымҩа иқәҳҵо Ҭагәа ԥсаҭа бзиа, убри аҟара дыԥҳәыс бзиан, агәылагьы длыргәамҵуамызт, лыхгьы лыргәамҵуамызт. Аӡәы аҩныҟа дымҩахыганы иус нлырхомызт. Уи убриаҟара дыԥҳәыс барақьаҭын, лкәтқәа ажәны иԥсаанӡа еилшәара рымамызт. Литрак ауаҭка лыршыр, шықәсык, аҿа аҟынӡа иналгон. Абри еиҳау уаҳа акгьы сзылхҳәаауам, шәхацкы сцеит.
Бара, Ҭагәа ԥсаҭа бзиа. Уа бахьнеиуа брыдыркылааит. Арахь уаҳа бхьамԥшын. Бахьнеиз быҟаз. Быхьӡала иахьа ихҭәаланы иаажәуа, иаҳфо ҳаргьы ԥырхагас анцәа иаҳаимҭааит, – иҳәан, иажәа даалгеит ацәажәаҩ.

АӠЫН ҴХЫК АЗЫ

Акыр ҵуан Дамаҟьа игәыла Шьҟәиҭ ишәишәиқәа дреиҽырбозижьҭеи.
Дамаҟьеи Шьҟәиҭи еигәылацәан. Аибашьра ашьҭахь, зегьы иҟарҵо ҳәа, аҩыџьагьы рҭаацәеи дареи хҵәаны Аҟәа иаан, атрофеитә ҩнқәа аанкыланы, инхон.
Дамаҟьа Аҟәа дааит ҳәа иҟазшьа изыԥсахуазма, ауахәама дук дыҩноуҵаргьы иԥсхаҭеитәуан акәымзар, анцәа имҵаныҳәараҵәҟьа злымшоз уаҩын. Игәыла Шьҟәиҭ дахьыҟазаалакгьы, зхы зымшьуаз, анхара бзи избоз дреиуан. Аҟәа дахьааизгьы қыҭа бзанхаҩык иеиԥш, ила, иҳәа, икәты, ишәашәи уҳәа, анцәа ишиҳәара дыҟан.
Дамаҟьа акыр ҵуан шәашәи жьык шша-ԥасалаха афара иҭахуижьҭеи. Шьҟәиҭ ишәашәиқәа шааибалак, абгахәыҷы аиԥш ижәӡы иҿыҵыкәкәа ацара иалагон.
Адәахьы ацгәы ԥсы рыцҳашьаны иузкаршәуамызт. Асы еимагыланы аура иаҿын. Сынтәатәи ала асоура зымбацыз адуцәаҵәҟьа, ахәыҷқәа реиԥш агәырӷьа икны иагон.
– Уаххьа ҳҿабымҵаӡои, уаха, ари асоура акраҳҿанамозар, – иԥҳәыс лахь ибжьы наиргеит Дамаҟьа.
– Уаххьамкәа, ужьҵаа ӡны уалгазшәа, ахәыҷқәа ацыфадара иаҳцәагоит, уара аҩны ундәылҵырц угәы иҭаӡам, – лыбжьы афатәҟаҵарҭахьтә иаалыргеит иԥҳәысгьы.
– Ацыфагьы ҳауп, ҳаибгазар, ауаҩы есымша деиԥшым, – иаргьы хҿыхга ажәак иҳәеит.
– Аиеи, угәыӷла.
– Ҳгәыӷлап.
Хаҵеи ԥҳәыси реимак иаҟәнахырц аҭахызшәа, афымца лашара ыцәеит.
– Аа, идырцәахт, иаархацәааит.
– Абригьы сара исхароуп, нас.
– Уи иахагылоугьы уҩызцәа роуми.
– Иҟоу басҳәаап аԥҳәыс гәынамӡа. Ибҳәақәо баарҟәаҵны ӡык нақәыргылишь. Сара сныҵыҵуеит. Аӡы шлааит, уажәыҵәҟьа сааиуеит, – иҳәан, Дамаҟьа иполтажә ааишәхарԥаны дындәылҵит.
«Аҵых лашьцоуп. Алашара ыҟаӡам. Асоура иаҿуп. Сызбода. Ашьшьыҳәа ашәашәиҭра сынҭаланы шәашәи ԥсылак ааҭызгап. Ила усгьы садыруеит, исеишӡом. Асы аҟны сышьҭақәа еилимкаарц, ԥыҭк снаскьар абгахәыҷы аиԥш исырӡып».
Иԥсы ӡаны Шьҟәиҭ иаанда днадгылт. Аҩнахьы днаԥшит. Цәымза лашарак ҭааӡа иакын. Ашәашәиҭра аганахь ала ула аҵәыршы ҭакызар иамбо илашьцан. Аанда днахыԥеит. Дназыдгылаз ашәашәиҭра ашә ааиртын, днапыршьышьуа днарылалеит. Арахь рыбжьы дыргар ҳәагьы дшәоит. Уажәы ииҭахыу, знык уи ахәдацәа имԥыхьашәар, нас иаразнак иааимырҵәишаз.
– Уаха асы ҳзаурц иҟоуп, ари алеишьа зеиԥшроу ала, – аҩны абарҵахьтә Шьҟәиҭ ибжьы аагеит.
Дамаҟьа аԥхӡы хьшәашәа наиқәнаҭәеит. Аха алашара ахьыҟамыз аҟнытә уажәы уи уахьынтәи ара дшибарҭамыз анааигәалашәа, маҷк иԥсы ааивигеит.
– Арахь уҩнал, ахәыҷқәа реиԥш асы уеигәырӷьо уа ушыцәгылоу, ахьҭа улоуҵоит, – Шьҟәиҭ иԥҳәысгьы лыбжьы ааиаҳаит.
«Аҩны уамкуа, ахьҭаха, уҩныӡӡааит», – Дамаҟьа игәы ԥыжәжәон, ашәашәигьы аҽинаркуамызт.
Убри аамҭазы аҽыԥҳәа афымца лашара ааҟалеит. Шьҟәиҭ иашҭеи иуҭреи аалашеит. Дамаҟьа шьҭа дшаргамахоз аниба, ихы ашәашәиҭра инҭеикит.
– Сшәақь аага, абааԥсы, аашьышь ҳшәашәиҭра иҭалеит, – ичча мчыла иҵәахуа иԥҳәыс лахь ибжьы наиргеит Шьҟәиҭ.
– Аашьышь ақалақь аҟны иабаанагоз, – Шьҟәиҭ иԥҳәыс ирхианы илызкыдгылазшәа, шәақьеимҿаԥак кны абарҵа дааҵаххит.
– Абааԥсы, сахьыԥсыз сыԥсит, сумшьын, Дамаҟьа соуп, – аҵаа зысыз ардәына аиԥш дхәаԥӡа деиҵаланы, ашәашәиҭра дадгылан Дамаҟьа.
– Дамаҟьа уоума, – иҽыргызмалны даацәажәеит.
Дамаҟьа дызхыԥаз аандахь иҿынеихеит.
– Уаангыл, мамазар, суеихсуеит.
Дамаҟьа даангылеит.
Шьҟәиҭ днеин, иреиҳаз шәашәирбаӷьк аарылихын Дамаҟьа инаииркит.
– Абри ухәыҷқәа ирҿаҵа, ҳалалс ироуааит, ҳара ҳазыразуп.
































АРҬ ЗЕГЬЫ ЗЖУАДА

Ҵәыгәагә Ԥарч, Аҟәа араион ҿыц аҟны инхоз иуацәак дсасны дырҭан. Ауха дрылаԥхьарц, дызҭааз иааҟарымҵаз акгьы ыҟам, аха иара имуит, ахәылбыҽха иҩныҟа дгьежьыр иҭахын.
Дҵыӷәӡа иқьаф ҟаҵаны, Гәдоуҭаҟа дцарц араион ҿыц аҵәирҭаҿы даагылеит. Акраамҭа дыԥшын, автобусқәа рхабар ыҟамызт. Сцәыхәлар ҟалоит ҳәа иӡбан, иааивалалак амашьынақәа инапы рзышьҭихуа далагеит. Дара амашьынарныҟәцаҩцәагьы еибыҳәаны иҟазшәа, ааигәа ҳнеиуеит ҳәа аанарго, рхысга нацәақәа алада ирхханы идырбон.
– Ассир збоит, уара! – иҳәан, ивара игылаз хаҵак иахь ихы наирхеит Ԥарч. – Арҭ иааҳавалалак зегьы анышәахь ҳәа иаҳдырбоит, рыжра иахәода, арсҟаҩык ауаа?






















СХӘЫҶҚӘА РАНԤСА ЛОУП

Ҵәыгәагә Ԥарч иԥҳәыс даазқәылаз, иибац лакәӡамкәа, аҩны дааҩнахеит. Ари мызкы, ҩымз, хымз инеиҳаны иҵуеит, уаха аҭаацәа анааиллыргалак, ашырҳәа днеины лхәыҷқәа ахьышьҭоу ауадаҟны дышьҭалоит. Дара рышьҭаларҭа аҟны, зҩыза звыршьааз аԥсаатә еиԥш, днаԥшы-ааԥшуа, имала дааҩнахеит Ԥарч. Арахь, дзыхҟьаз изеилкаауам.
«Сара ибсырбап», – иҳәеит гәаныла.
– Бан дычмазаҩуп ҳәа бзаарыцҳаит, иахьа усгьы хәашоуп, ахәыҷқәа ашкол ахьтә ишааурышьҭлак ибыманы бца, амала, амҽыша ауха бмаакәа бымуааит, – иҳәеит Ԥарч, аусура дыҟазшәа ҟаҵаны, аамҭа хәыҷык ганы аҩны данааи.
Ари заҳаз Шьтениа абӷьааҳәа лҽааибыҭаны лҭаацәа рахь дцеит. Уи уахь дахьынӡаҟаз аамҭа ихы иархәаны Ԥарч ԥсшьаҩ ԥҳәыск дыргәыбзыӷны аҩныҟа дааигеит. Амҽыша, ииулак, ҿыҵгақәак ҟаҵаны аԥсшьаҩ ԥҳәыс амшынахь димышьҭӡеит. Ифуа-ижәуа, қьаф уа аҩны итәан.
Амра лҭагьалон аиԥш, аҩны ашә аҵәҵәабжьы геит. Ԥарч абларҭа дынкылԥшызар, аа, иԥҳәыси ихәыҷқәеи аҩны ашә илагылоуп.
– Баагыл, маҷк ҳаилахоуп, бымццакын, ашәгьы бзаасыртып, – ҳәа аҩныҵҟантә ибжьы ааиргеит.
– Бласны бҽеилых, абри аиарҭаҿы бышьҭала. Сыԥҳәыс дааит. Бычмазаҩхеит ҳәа ласҳәоит, нас брыцҳашьаны  дбылакьысӡом, – иҳәеит Ԥарч аԥҳәыс дналыдххылан.
– Сыԥҳәыси сареи ҳаилыҵны ҳаҟоуп ҳәа соумҳәази? – аԥҳәыс илура лзымдыруа даақәхеит.
– Уажәы ацәажәара иаамҭам, бласны исҳәаз ҟаҵа.
Ԥарч дмыццакӡакәа ашә ааиртын, дгәыбзыӷӡа иҭаацәа днарԥылеит.
– Ашә лассы исзааумыртызеи, насгьы ара узацәажәоз аԥҳәыс дазусҭада? – ашьацмақәа реиԥш еишьҭаргыланы азҵаарақәа лхаҵа инаиқәылԥсеит Шьтениа.
– Сзацәажәодаз, схәыҷқәа ранԥса лоуп ара сзацәажәоз.
– Ишԥа, уара? Ухәыҷқәа ран дыԥсыма?
– Схәыҷқәа ран сара сзы дыԥсиижьҭеи хымз инареиҳауп. Нас ԥҳәысда сабанӡаҟазаауаз, ашықәс сзазымԥшызаргьы, сывараҿы иҭацәыз аиарҭа аазырԥхаша аӡә даасыдскылеит.
– Уара ухәмаруама, Ԥарч?
– Сара аиаша ауп исҳәо.
Шьтениа рышьҭаларҭа ауада ашә аартны днаҩнаххызар, амбатә лыблақәа ирбеит. Лыхцәыҩежь бабаӡа, уахынла алашара зыла иҭаԥхаз ача аиԥш лылақәа ыртаԥ-таԥуа, лиарҭа дылаиоуп ԥҳәыск.
– Сан! Сан! – арҵәаа ааҭлыргеит Шьтениа.
– Сан аныбҳәах, дышԥаҟоу анкьатәи санхәа?
– Убжьы умырган, анышә агәы ыҵзырчааша!
– Хьаас иҟабымҵан, сыхазына. Аиҳабацәа ирҳәо саҳахьеит, хаҵеи ԥҳәыси уадак аҟны ианеицымышьҭала аҩсҭаа дрыбжьаԥалоит ҳәа. Сгәы иаанагоит, уи аҩсҭаа ҳаҩны ддәылҳарԥап ҳәа, ҳамчқәа ааилаҳҵар.
















АУАСҬАЦӘА

Ҭафи Ҭагәеи еигәылацәан, еиқәлацәан, бзиагьы еибабон, иахьнеилакгьы уахгьы ҽынгьы еицын. Ауаа анхара ианаҿыз дара рлабақәа аакыдхны ныҟәара ицон. Раамҭа қьафла ирхыргон.
Инымҵәо убахьоума. Иагдмырхозар, забҭынха акгьы ззацымҵаз аигәылацәа аӷаррахь рхы хеит. Рҭаацәа рныҟәгара рцәуадаҩхеит. Ари аҩыза аҭагылазаашьа аҟынӡа ианнеи, рхы ааиларымкыр амуит.
– Иахьа зегьы уск-уск рнапы алакуп. Уареи сареи ҳзеицәада, ҳаргьы уск ҳнапы алаҳкроуп, – иҳәеит Ҭаф.
– Саргьы ари аус сазхәыцуеижьҭеи акыр ҵуеит, амала ҳхы зқәаҳкра сыздыруам умҳәозар, – нациҵеит Ҭагәгьы.
– Уааи, ауасҭара ҳалагап.
– Ауасҭара уаҩы ихәо усуп, аха анапҟазараз ҳзеиԥшроузеи?
– Сара аҳәаҭра ҟасҵахьеит, – иҳәеит дгәырӷьаҵәа Ҭаф.
– Сара акамбашьҭра ҟасҵахьеит, – Ҭагәгьы даалахҿыххеит.
– Нас, ауасҭацәа ҳаиқәшәаны ҳаҟазаапеи.
– Уаҵәыҵәҟьа ҳамаҭәахәқәа аашьҭыхны амҩа ҳақәлап.
– Амала, ҳахьырзымдыруа, нахарак ҳцароуп.
Рҽеибырҭеит ауасҭацәа. Рқыҭа иналҵ нахыс, – аҩныргылара зҭаху аӡәыр шәыҟазар, – ҳәа иназыдгылалак иразҵаауа уахи-ҽни амҩа иқәын. Акыр аџьабаа рбазаргьы, дрыԥшааит ҿыцнхаҩык. Еилаӡеит. Аигәылацәа рмаӷрақәа хьарҵәа аус руан. Акыр игәаҟзаргьы амаҵурҭа амц шьҭырхит. Аха, акгьы зқәымыз иабхәараа рыҟны даннеи ахьуырӡы шыкнырхыз еиԥш, ахыбра аҟынӡа ианнеи, ирдыруаз ахәыҷгьы уа иаанҵәеит.
– Абыржәшьҭоуп ианаҳхабга, – игәы каҳаит Ҭаф.
– Аригьы сақәгәыӷӡомызт. Амц анышьҭаҳх, ахыбгьы ак азаҳхәыцп, угәы умышьҭын Ҭаф, – иҳәеит Ҭагә.
Арҭ еибырҳәоз зегьы аԥшәма иаҳауан. Уаанӡагьы русушьа рацәак игәаԥхомызт, дзықәшәаз иҽанраало ус дааиуан. Уажәшьҭаҵәҟьа шәаргьы саргьы иҳаибарбап ҳәа гәанылагьы даамақарит.
Ауасхыр ақьарсҭа ақәҵарахь рхы дырхеит.
– Аҩны аура шәаны, ҵаҟантәи ақьарсҭа хҵәаны ихаагалап, – иҳәеит Ҭаф.
– Зны хыхь ихаҳгалап. Уа инықәҵаны иаҳшәап, нас ихаҳҵәап, – иҳәеит Ҭагә.
«Абыржәыҵәҟьа ииашаны ианшәызхымҵәа ауп шәаџьал шәнапала ианаажәго» – аԥшәмагьы хазы дмақаруан.
Иқьуа-иӷзуа, ирулак ақьарсҭа хыхь ихаргалан, аҩхык рыҟны аҵәаӷәақәа рхьыршьын илбааргеит.
– Ииашаны иушәама? – дҵааит Ҭаф.
– Сара ииашаны исшәеит, аха уара ииашаны иушәама? – дҵааит Ҭагәгьы.
Ихырҵәеит. Ихаргалеит. Аԥшәма дцәыҵагыланы дрыхәаԥшуеит.
– Аҳы, Ҭаф, уажәшьҭа уқьырсҭа ахы ықәҵеи.
– Иқәсҵеит.
– Амцхә унахацәеит, сара сахь уаах.
Ҭаф иганахь ала ақьарсҭа ахы анықәиҵа,  Ҭагә иганахь ала иқәҟьеит.
– Арахь уаах, Ҭаф.
– Сара сахь Ҭагә.
– Сара сахь иазхаӡом.
– Уаах, Ҭаф.
– Уаах, Ҭагә.
Абас ишеимдырххоз, рқьарсҭа азхык аҩны ахәамц аганк инықәҵаны аҩбатәи ахы анааурышьҭ, илалҟьан, агәаԥҳәа ҵаҟа илкаҳаит.
– Ҟаҳ, иакәым ҟаҳҵеит. Ауасхыр аҩнуҵҟала акәзаап ишаҳшәаз, – дыҳәҳәеит Ҭаф.
– Умыҳәҳәан, аԥшәма иаҳауеит. Иҳахьыз ҳахьт, даҽак хаҳҵәап. Ари ақьарсҭа ахьаҳгара ҳмоур ҳәа ушәоу, – иҳәеит Ҭагә.
– Аат, шәабацәа еиҭажәгааит, сара сҟны аума аҩны аргылашьа ахьышәҵоз. Уажәыҵәҟьа шәылбаа, мамзар сшәеихсуеит, – акәыкәыҳәа дыҳәҳәеит аԥшәма.
– Акгьы ҟазымҵо иоуп акгьы згымхо, – ҿааиҭит Ҭаф.
– Сцәажәоит ҳәагьы уаҿума? Уажәыҵәҟьа шәылбаа! – Даапкӡеит аԥшәма.
Уи акәхеит. Иугазгьы ааумгеит ҳәа, рмыругақәагьы рымхны, рықәнага раҳәаны ашҭа иҭицеит Ҭафи Ҭагәи.




























ААМҬАҚӘА ЗГӘАМԤХОЗ АУАҨЫ

Ӡынроуп. Атипографиа  аҩналарҭаҿы ҳгылоуп гәыԥҩык. Аҵаа хьҭа ҿыхьшәашәа-ҿыхааӡа агәырԥынҵеиԥш иҳалакьакьоит. Ус, аҵаардәынеиԥш деиҵаланы, акәты аҵәынҵәалаӷь еиԥш иқьышәқәа шәны дааҳадгылеит, зыхьӡи зажәлеи ара аҳәара аҭахым шәҟәыҩҩык. Аԥсшәақәа ааҳаиҳәеит – Ара шәызгылоузеи ахьҭаха, аҩныҵҟа шәыҩнамлои, – ҳәагьы нациҵеит.
– Ашьыжьтәи аҳауа уамашәа ицқьоуп, шыхьҭоугьы адәы уцәнархалоит, – иҳәеит ҳҩызакгьы.
– Аиаша шәасҳәап, ари аԥсабара аамҭақәа зегьы сара иснаалом, – нациҵахт ҳахҭыгәлаҩ. – Аӡынра ахьҭа сакуеит, аҩны адәылҵра сцәуадаҩуп. Ааԥынра аҷыхь ахьҭа сыланаҵоит. Аԥхынра ашоура сзычҳаӡом. Ҭагалан схьаақәа зегьы ҵысуеит.
– Ее, иаҳҳәеит ҳәа, уара аамҭак ааунымаалеитеи. Ус анакәха, уара иунаало сара издыргәышьоит, макьана урыцҳасшьоит акәымзар, – иҳәеит зыбз ҭамгылоз даҽаӡәгьы.
– Исоумҳәои, абааԥсы, исыхәо ак акәзар! – Даалахҿыххеит зыԥсы ақьаад илаҳәаны измаз ашәҟәыҩҩы.
– Хьҭеи-шоуреи ахьыҟам – аҳаҭгәын.












РУАӠӘК ИХАБГОИТ СЫНТӘА

Нхаҩык иԥҳацәа аамҭакала хаҵа ицеит. Аамҭа кыр ҵхьан, иԥҳацәа гәхьааганы, ирыԥсҭазаашьоу ибарц иҭаххеит.
Иҽы аакәадыны, иԥҳа еиҳабы дахьрымаз, абзыԥқәа рганахь ала дцеит. Абхәа дызбаз амаҳә ашьтәа лкажьны ишьит. Агәылацәа дрыԥхьаны ҳаҭыр иқәиҵеит. Аишәачара ашьҭахь, абхәа имаҳә иҭаацәареи иареи анааизынха. – Иҟоузеи арахь, абзыԥуаа шәахь, аамҭа шәылаҵақәа ирыцныҟәоума? – ҳәа имаҳә диазҵааит.
– Илаҳҵаз хар рымамкәа азҳара иаҿуп, сынтәа аарҩара ҟамлар, ҳԥылагьы бзиахап ҳәа ҳгәыӷуеит, – наиаҭеикит амаҳәгьы.
– Аиеи, дад. Аамҭоуп зегь зырманшәало, – иҳәеит абхәагьы.
Ажәакала, абзыԥқәа рыҟнытә даахынҳәын абхәа, иԥҳа аиҵбы дахьрымаз абжьуаа рахь дцеит. Уаҟагьы ҿык-бзык иазымҳәо ҳаҭыр иқәырҵеит. Ауха шьҭалара ҳәа ицаанӡа, ҭаацәашәала ианааилатәа, игәҭыха зҵаара дырҩегьых иаацәыригеит: – Иҟоузеи арахь, абжьуаа шәахь, аамҭа  шәылаҵақәа ирыцныҟәоума?
– Илаҳҵаз хар рымамкәа аизҳара иаҿуп, сынтәа аӡысаамҭа ҟамлар, ҳԥылагьы бзиахап ҳәа агәыӷра ҳамоуп, – наиаҭеикит имаҳә еиҵбгьы.
– Аиеи, дад. Аамҭоуп зегь зырманшәало, – ииҳәац еиҭеиҳәон абхәа.
Абхәа иибаз-иаҳаз зегьы игәы иахәан, иԥҳацәа рзын игәы рҭынчны, иблақәа еихаччо, иҩныҟа, Ешыраҟа, дхынҳәит.
– Ишԥаҟоу ҳаԥҳацәа, ҳамаҳәцәа? Рыгәқәа бзиоума? Ишақәнагаз изуԥылама? – анхәа дызҵаара мацараха лхаҵа днеиԥыххылеит.
– Ирыбаргәузеи. Мыцхәгьы уаареигәырӷьаратә иҟоуп. Саргьы даара ҳаҭырла исԥылеит. Амала, аарыхрақәа рзын урҭ руаӡәк сынтәа ихабгараны иҟоуп умҳәозар, – налаҭеикит абхәа.

АПОЛИТБИУРО  ЗГӘАМԤХАЗ  АУАҨЫ

Ари ахҭыс ҟалеит Амбара ақыҭан. Уи аҽны Амбара ақыҭан апартиа еизара мҩаԥысуан. Ақыҭаҿы апартиа иалаз ауаа рацәа еизаны, араион аҟнытә реизара зҽалазырхәраны иҟаз ауаҩы иаара иазыԥшны итәан. Ус дааит иаргьы, кәыркәа шоураха, даашьаҳауа ихәда иахаз игалстук ыргьалауа. Дызҭаӡыҭуаз икостиум даҵаҽырбоума уҳәарын, аҳәынҵәрақәа ԥиртларцгьы игәы иҭамызт.
Иззыԥшыз дшааиз аизара  аадыртит. Уаанӡа иазыҟаҵаз аӡәы дҩагылан, ибласаркьа ҟьаҟьақәа иблақәа инарԥыреикын, зҵатәхәқәа ззымҵаз аҵаҩы иеиԥш дҿаҳа-ҿагәо, идыркыз ақьаад аԥхьара дналагеит. Уи ақьаад абас иҟаз ацәаҳәақәа анын: «Иахьа, Амбара ақыҭан имҩаԥысуа апартиа еизара амҩаԥгаразы иалхзааит ҳаҭыр зқәу апрезидиум. Апрезидиум ахантәаҩыс дыҟазааит, КПСС Ацентртә Комитет Амаӡаныҟәгаҩ хада Леонид Илиа-иԥа Брежнев».
Ари заҳаз ажәлар, ус иашьцылахьазу, араион аҟнытә иааз асас иаҳаҭыр иазкызу здырхуада, изҵатәаз аҭуан ахыбра аҵырҩны иканажьратә, дыдраҵас анапеинҟьабжьы дыргеит.
Убри аамҭазы, Антипа захьӡыз ақыҭа нхаҩык ажәа даҳәеит. Макьана уаанҿас, аизара цқьа иааҳмыртыцт иҳәеит амҩаԥгаҩы, аха «уажә исымҳәар нас ихьшәахоит» ҳәа Антипа иажәа иҽаҿишьаауа даналага, ажәа ирҭеит.
– Ажәлар шәхацкы сцеит, – иажәа дналагеит Антипа. – Абра ишәҳәоз зегьы саҳауан. Брежнев зегьы ҳаҭырла ҳаизыҟоуп, аха уи зныкыр Амбара даахьоума ҳаԥсҭазаашьа ибахьоума? Сара ажәалагала ҟасҵоит, ҳаҭыр зқәу апрезидиум ахадас иахьатәи ҳаизараҿы дыҟазааит, ҳаҭыр зқәу Амбаратәи ҳбырг бзиахә Бырдыӷә Еныкь.
Аизара амҩаԥгаҩы зны ԥсра дыԥсит, нас дыбзахеит. Иблақәа ҭырхаха араион аҟнытә иаашьҭызи аколнхара ахантәаҩи днарҿаԥшит.
– Антипа, уҽаанкыл, араҟа ацирк ҳахәаԥшӡом, апартиа еизара цоит. Уажәыгьы иузымдырӡои, узлоу апартиа Ленин ипартиа шакәу? – Аколнхара ахантәаҩы ибласаркьақәа дырцәыҵԥшны Антипа днаихәаԥшит.
– Ленин дуӡӡа мап ицәызкуада, аха, зегь раԥхьа иргыланы ҳара ҳ-Бырдыӷәраа ҳаҭырла ҳарзыҟалароуп.
– Уа утәа, уа! Иуҳәо узымдыруазар, ма удәылҵны аҩныҟа уца, – ахантәаҩы ибжьы ҭицеит.
– Анхацәа ҳақәҟаара уашьцылацәеит, Ԥагәа. Уажәшьҭа иазхоуп, – Антипа саангылап ҳәа игәы иҭамызт
Уи акәхеит. Антипа аизара хыла-гәыла еилеиҵеит. Уи аҽны уи иҿагылоз шырацәаз аниба, дҩагыланы аҩныҟа дцеит.
Адырҩаҽны, машьына еиқәаҵәак игәашә иаадгылан, араион аҟны иуԥхьоит ҳәа даашьҭыхны дыргеит. Ашәарҭадара амаҵзуҩык икабинет аҟны акраамҭа ддырҳәацәон. Уаҟа уи еилыркаартә иреиҳәеит акоммунисттә партиа ибзианы дшазыҟоу, аха рқыҭа аҿтәи аиҳабацәа иаҳагьы пату шрықәиҵо.
Инеиԥынкыланы мчыбжьык машьынала араион ахь дго-дааго дрыманы иқәын. Иаргьы, анхарамшха, иусқәа нымхарц азы ашьыжь шаанӡа дгыланы иҟаҵатәқәаз днарылагон. Уажәшьҭа игәылацәа гылахьеит анигәахәлак, – О, бара, смашьаны шааилак быбжьы сықәырга, – ҳәа иԥшәмаԥҳәыс лызҿиҭуан.
Акоммунисттә партиа шеилаҳахьоугьы, усҟантәи арежим амчрақәа шкаԥсахьоугьы, Антипа иахьагьы уиазҵаар, ихаҿы иааиуам убри амш аҽны цәгьарас ҳәа ииҳәаз.









СЫПРЕЗИДЕНТХАР  СҬАХУП

Сынтәатәи ашықәс, Аԥсны апрезидент ҿыц иалхра иашықәсуп. Ус анакәха, сынтәатәи ашықәс: аиндаҭларақәеи, аиҿыхарақәеи, ацәгьаҳәарақәеи, алабеигәыдҵарақәеи, аиқәымчрақәеи, ахәмаррақәеи ирышықәсуп.
– Уара, арҭ ауаа цқьа иаҳзымдыруазаарын, иацы ҳапрезидент дызнықәуаз, иныҳәаҿа мҳәакәа аишәачара иахымҵуаз ауаа, иахьа ирҿыҵҳәацәақәо убоит, – иҳәеит сҩызак, жәаха ҽнак ҳанааиқәшәа.
– Ишԥасымбо, избоит, – сҳәеит саргьы, Америка ҿыц сзаазыртырц згәы иҭаз ауаҩы, ичҳаны уи ицәажәарагьы сазыӡырҩып ҟасҵан. Дшысҩызазгьы дԥысшәарц сҭаххеит. Избанзар, иахьа ауаҩы иқәгәыӷра цәгьахеит. Иацы уԥсы зыхҭнуҵоз, иахьа ҟәрышьқәак, ма маҵура ԥхак наидыргылон, нас ихҭнуҵоз уԥсы иара инапала ишьуан, уԥсыжраҿгьы «длаӷырӡышо» ацәажәара илиршон. Уи ус шакәыз иахьа избазма. – Амала, акы сузҵаарц сҭахын. Абри азҵаара сара сҿы изцәыругеи, сара ацәахацәыфарақәа сышрылам иахьа уажәраанӡа ишԥаузымдыри? – Ари аҩыза аусԥшьа аамҭа анаҳзааи ҽырдагәа, ҽырлашәы шыҟоумҵо сымдыруеи.
– Аԥсны аразҟы цәажәаралеи ԥаралеи аӡбара шалымшо ҳаҷкәынцәа хазынақәа иҳадмырбахьеи.
– Иахьатәи аамҭа аҽакымхеи?..
– Ишԥа, аҽакымхеи? Аибашьра еилгахьоу џьышәшьозар џьоукы?
– Аибашьра шԥеилымгац. Ара, Аԥсны уаҳа еибашьра ҟалараны иҟазар, Урыстәылатәи амалуаа ҳара ҳҟны аргылара иалагозма? Урҭ ӡык иӡааԥшылоит.
Убри, изӡааԥшыло аӡы иагьамоуи иаԥштәахәуи ахьҳзымдыруа ауп ҳара ҳрыцҳарагьы.
– Нас, ажьеиԥш зегьы ҳрыцәшәаларыма, уара угәаанагарала?
– Ҳара аӡәгьы ҳицәшәаӡом, уи шьақәҳарӷәӷәахьеит. Иаҳхаҳмыршҭыр еиӷьуп ҳҭоурых, ҳазлыҵхьоу аӡыбларақәа.
– Иуҳәо сзеилкаауам, Арсоу?
– Уара ухаҭагьы иахьа усзеилкаауам, аха, сара ус анцәа сишеит, сгәаанагара сымҳәар, сычмазыҩхоит. Иара убри азакәхап иахьа уажәраанӡа усурҭадагьы сзыҟоу, хаҭала аӡәы ситәынгьы сзыҟам.
– Цәгьарас иҟоу сзеилымкааит апрезидент ҿыц далҳхуазар?
– Уи бзиами, уи ԥхьаҟа царами, аха, президентс зхы ықәзыргыларц згәы иҭоу ауаа цқьа иудыруама?
– Убри азами суацәажәарц сгәы изҭоугьы. Анцәа иџьшьаны, Аԥсны инхо рнаҩсгьы Урыстәыла инхо-инҵуа, уаҟа аус зуа ҳаҷкәынцәагьы ари аус рхы аладырхәырц иахьаҿу насыԥми.
– Ишԥанасыԥым. Аԥсуаа адунеи иабжакны анцәа иҟаиҵааит, аха, Аԥсны ахьаа здыруа, Аԥсны, есуаха адгьыл злымҳа адкыланы аԥсыԥ лагаҩагабжьы иазыӡырҩуа, даҽа милаҭк  иԥынҵа иҭамсуа адгьыл афҩы хаа зҟарҟы амырхәхәуа, уи сыздыруам.
– Аԥсны налҵ акраамҭа инхахьоу, адунеитә цивилизациа иагәылԥшхьоу илаԥшҳәаа иаҳа иҭбаами, иибахьоу, иаҳахьоу иаҳа ирацәами?
– Злымҳа ҵару иаҳауа рацәоуп, зылақәа аарту иибаша маҷхума. Уи дахьыҟазаалакгьы иԥсабаратә ҟәышра дымҩақәнаҵоит. Адунеитә цивилизациа ҳахьашьҭалаз иабзоураӡами иахьа ҳаӡӷабцәа рҽырҟьантазны рныҟәара? Ҳҿар ҳбызшәа иацәыԥхашьо, ирзымдыруа рнагара? Ҳаԥсуа намыс ауапажә еиԥш ацәыҵлашьцараҿы акнаҳара? Ажәлар ахы рызҭарц иаҿу иԥа иара дизымӡырҩуа аҟынӡа инеира? Дасу инапы иану аус рыбжатаны, иитәым аус далацәажәо инеира?
– Абарҭ аусқәа ҳарҽеирц азоуми апрезидент ҿыц иалхразы ақәԥара заҭахугьы.
– Арҭ зегьы зырҽеиуа апрезидент иакәӡам. Абарҭ зегьы зырҽеиша ҳара, ажәлар ҳауп. Сара сыҩнаҭа сара саԥшәымоуп. Сара сыҩнаҭа иҩныҩуазароуп сбызшәа, сашәа. Сышәхымс илагылазароуп сынамыс. Сашҭа иҭыҵроуп, иҭалалароуп сгәаӷь, схаҵара. Убасҟан ауп саргьы саныԥшӡоу, сыпрезидентгьы игәы азырхаҵаны адәныҟатәи аусқәа инапы анрылеикуа.
– Адәныҟатәи аусқәа бзиоуп, аха, аҩнуҵҟатәи?
– Еиҭасҳәахуеит, аҩнуҵҟатәи аусқәа ҳаҩнаҭақәа роуп, министрцәасгьы ирымоу абацәеи анацәеи ҳауп.
– Уи еилкаау усуп, ҳазлалагаз ажәа ҳхаҳаршҭит.
– Ишԥаҳхашҭи. Уареи сареи иахьа далҳхуеит апрезидент.
– Усхымччан. Саргьы ак сымбо, ак смаҳауа сыҟаӡам, ауаа рҟнгьы аус сымоуп, ацәажәарагьы мҩаԥызгахьеит.
– Убри дырны ауп саргьы сызудтәалоу, угәаанагарагьы еилыскаарц сҭахын.
– Саргьы угәра згоит, угәаанагара здыруазаргьы цәгьа избом. Амала, иџьасшьо, аԥсуаразы ушыҟоу здыруеит, партиак уахьалам ауп.
– Сышԥалам. Сара салоуп зегьы иреиҳау, зегь раасҭа амч змоу апартиа.
– Ишԥа? Аиҭаираҿы усымбаӡацтеи ахаангьы.
– Сара знык ауп саниуа, ҩынтә сеиҭеиӡом. Аамҭақәа рҽааиҭаркцыԥхьаӡа ҳаиҭеилозар,  ҳгараҟаҵацәагьы ахьӡарым. Еиҭасҳәахуеит, сара ҩынтә сеиҭеиӡом, сызлоу апартиагьы иахьӡуп: Анамыс, Аԥсуара аныҟәгара, Аԥсадгьыл ахьчара.
– Ҳажәа ҽаџьара иқәараҵахит. Ҳазҵаара хада ҳхашҭыхт ишубо.
– Ишԥаҳхашҭи. Апрезидент иалхра ҳаҿыми.
– Сара усызҵаауазар, нахьхьитәи иаҳа деиӷьзар ҟалап. Знык амчраҿы дзааиааит, зегьы ҳаилаиргьежьырц дыҟоуп.
– Ҳаиларгьежьразы аамҭа имамзи?
– Ҳапрезидент диԥырхаган.
– Уара, абри иахьа, уара, сара, џьоукы апрезидент иӡбахә зҳәо, Аԥсназы дзакәыз, дзакәу ҳдыруама?
– Иҳамдыркәа, хагыла дҳамамкәа, ҳаблақәа ҭырхаха ҳаныԥшыз аамҭазы анцәа даҳзааимышьҭи.
– Нас, нас?
– Аибашьраан иара иакәымзи иаԥхьагылаз.
– Иудыруазаапеи.
– Изымдыркәа. Иара иами аибашьра ашьҭахь Москва дцо-даауа, Нхыҵ-Кавказ ажәларқәа еидкыло, адунеи ҳадыруа ҳҟаимҵеи. Иара ибзоурала Аԥсны аиҭакрақәа маҷымкәа иҟамзи.
– Нас уажә ҳааҟәымҵӡакәа, аныха иашьцылаз реиԥш, алаба зкышагьы изымкышагьы, ҳҷынқәа аашьҭыхны ҳазишьҭалеи?
– Уи иаадыруа иоуп. Уажәшьҭа дымцаргьы ԥсыхәа ыҟам. Ихадароу, иааиуа аҿыц иоуп.
– Нас, уаҳа иқәургыларц угәы иҭада?
– Ҳусӡбаҩ дышԥоубо?
– Апарламент ааилатәацыԥхьаӡа зусура ахәшьара бааԥсы арҭозу?
– Уигь дугәаԥхом. Егьи, Урыстәыла аҭыԥ дуӡӡа змоу?
– Араҟа аус имухьеи, зыӡбахә умоу, дарбан сыздыруам, аиашазы.
– Дышԥоузымдыруеи. Даараӡагьы дҟәышуп.
– Аҟәышразы зегьы ируҭои.
– Урыстәылаа угәамԥхозар, Аԥснытәиқәа рахь ҳаиасып.
– Араҟа ами апрезидентра зҽаҿызшьаарц зҭаху ахьырацәоу.
– Урҭ реиқәыԥхьаӡара заҭахи, зегьы еицаадыруа рами.
– Убриоуп иҟалаз. Араҟа зегьы ибзиацәаны ҳаибадыруеит.
– Иаҳдыруа далҳхыр ами, абзиаӡа.
– Иаҳдыруа дшаҳдыруа ауп иуҳәаша.
– Уара избо, аӡә дызгәаԥхо уаҩым.
– Дышԥасгәамԥхо. Исгәаԥхо уара ухаҭагьы думдыруеи. Апрезидентрагьы уи ибар илшоит.
– Уи дыбзиами. Дуаҩыцқьоуп. Ҽԥныҳәа имаӡам. Иаацәгьарахаргьы, аԥхьатәи ҳапрезидент иеиԥш, ҳшимҭиуа дыруп.
– Ус анакәха, скандидатцәа аӡәы дугәаԥхеит.
– Даҽаӡәгьы думоума? – Сҩыза ихаҿы аалашеит. Маӡақәак сҽихуа џьшьаны, амыргәырӷьара ихы иҭалеит.
– Егьи акандидат, уи схы аасҭа издыруа, зыгәра зго уаҩуп. Аха иуасҳәару сыздыруам ихьыӡ, угәра шызгоугьы.
– Уԥсцәа ирымаҿоуп ишсоуҳәара. Сара иахьа субама, исоуҳәаз уа исылаԥсит, аӡәгьы иаҳараны дыҟаӡам.
– Иуасҳәап, нас, даара ишмаӡазгьы. Уи сара соуп.
– Ишԥаа?!. – Сзацәажәоз, иҿы ахьааихихыз, исаса еихԥазшәа уа иаанхеит. Аха нас далҟьан: – Аиаша уҳәаҵәҟьоума, уара? Ма усылахәмаруазар?
– Аиаша шԥасымҳәо. – Саргьы напы зласкыз ароль, актиор бзиа иеиԥш, експромтла аҽалахарала салагеит. Сҩыза дсыхәаԥшуеит. Аҵеи амци реилыргара ицәуадаҩхеит. Ҽыхара дазыҟаҵаны доузышьҭыз ауаа усгьы ихы еиларгахьан, уажәтәи сара сажәақәа зынӡаск ишьара дықәырҟьеит.
– Уара апрезидентра узныҟәгап угәыхәуоу?
– Изныҟәсымгои. Рлабақәа аакыдхны уи иашьҭоу среицәаны субома?
– Ушԥареицәоу, аха… Апрезидентра ус ишуҳәо имариоу усӡам. Ажәлар рлахьынҵа унапы ианны, цқьа уазхәыцхьоу?
– Ишымариам сымдыркәа. Хәышықәса раахыс аҽазыҟаҵара саҿуп. Џьаргьы аус зызымуеи зугәыхәуа. Ажәлар иахьа  хадас уалырхырц азы  уаанӡатәи апрезидент уԥхаҵаны уимазшәа ухы дурбароуп. Зыԥсаҭа шкәакәоу иԥсаҭа уцәҳалароуп. Ауаа бзиа еицырбахьоу, дырцәымӷхартә аус еиҵаҟәаҟәақәа иҵаугалалароуп. Аҭыԥ ԥхақәа ирызхьаауа ауаа уааигәара иургылалароуп, ух иаурхәалароуп. Уаҵәы ушарԥхашьо шудыруагьы, акьыԥхь ала лассы-лассы ҳәынҵәақәак џьоукы инарҿоуҟьалароуп. Иумбои қарҭаа аус шыруа.
– Ассир, уара!
– Уи ус шакәу иахьанӡагьы иузымдырӡаци. Баша уҩуа ауаа урылоума?
– Ассир уҳәоит уара! Ашәҟәыҩҩы апрезидентрахь аус ахьынӡаимоугьы иазхәыцтәызар ҟалап. – Сҩыза арҭ иажәақәа рнаҩс агәра згеит, сроль цәгьамкәа анагӡара сшаҿыз.
– Ишәҟәыҩҩцәаӡами, аҵаараԥшаара иашьҭоу ашәишәи аиԥш, уаа ргәаанагарақәа еилкауа урылазҵаз ауаа?
– Урҭ апрезидентра иашьҭаӡам. Дара ртәы дхаргаларц ауп изҿу.
Уажәшьҭа аргамаҵәҟьа агәра згеит ари ауаҩԥс сыҵәгәыр дшаҿашәаз, ирҳәацәарагьы аҭахын, хымԥада.
– Нас, ашәҟәыҩҩы аполитикахь ус имаӡам уҳәама?
– Аполитикахь аус шԥаимам, аха апрезидентра сыздыруам. Ус сҳәеит ҳәа, иахьа иҟоуҵалак ҟалоит.
– Иҟоуҵалак шԥаҟало. Хәышықәса раахыс сара аџьа избахьоу удыруоу? Заҟа шьаҵа сырхахьоу, заҟа қьаад зыҩхьоу, заҟаҩы срацәажәахьоу. Иаасгәалашәар схы еилагоит, аха амаҷ аҟны санааи, сусқәа аҵыхәтәанынӡа инасыгӡароуп.
– Иузхаша абыжьқәа уоуп ҳәа угәы иаанагоума?
– 80 процент сара истәуп.
– Уԥши, уара! Ауаа иахьаадырқәо иҟамзаап! Уи ауп иҟалазгьы, мчыбжьыла Аҟәа узбалаӡом. Уԥши, уара, ауаа аус шыруа!
– Абас ауп аусқәа шыҟоу, аҩыза. Ухы ухала уамыхәар аӡәгьы уигәалашәаӡом.
– Зегьы акоуп, иуҳәаз агәра сызгом, сужьошәа сгәы иабоит.
– Алхрақәа ааир иубап. Мышқәак рыла Урыстәылантәи исзааргоит сбиографиеи сыпрограммеи зну, иреиӷьу ақьаад иалхны иҟаҵоу сыхӡыргаратә бӷьыцқәа. Дысзаараны дыҟоуп политолог хазынкагьы.
– Урҭ рыкнаҳара уанбалаго?
– Макьана, аамҭа сымоуп, сзырццакуазеи.
– Уԥши уара! Ассир! Арсоу дыпрезидентхоит!
– Уамашәа изубеи?
– Уамашәа ишԥазбо. Амала упрезидентхар, уааигәарагьы ҳнаушьҭшам.
– Умшәан. Усҟан сара ашьоура салагаӡом. Уара узлоу апартиа сара схаҭа сшадгылаҩымгьы, исхасыршҭӡом. Ҳаилибакааны аус еицааулароуп усҟан.
– Апартиа ануҳәа, иарбан хеидкылоу уара уқәзыргыло?
– Сара, уажәтәи апрезидент сыхьӡ иҳәоит, – сҳәеит сара, ишхасырҟьацәоз шыздыруазгьы. Аха сызлагаз «аус насыгӡар» акәын. Арахь, апрезиденти сареи ма ҳаизааигәахындаз, ҳааидтәаланы ҳиацәажәахьандаз. Аха ари сҩыза иахьатәи апрезидент ситәуп ҳәа агәаанагара шимаз сымдуреи, уигьы схы иаасырхәап ҟасҵеит. Акыс, ҳапрезидент бзиа дшызбогьы идыруеит.
– Ассоциациахь уаниас акы ишазҳәаз ҳамдыри сҩызцәеи сареи. Аиаша ҟауҵеит. Ашәҟәҩҩцәа Реидгыла ҳаргьы акыр ҳзыҟанаҵо џьушьо. Уаҟа ишубац еиԥш, џьоукы қәԥаны рхы иахәоит, изгац игоит, аган иавахац ҳавахоит. Уара уоуп аиаша ҟазҵаз. Ҿымҭӡакәа, уаԥхьаҟа иухәаша аусқәа урҿуп.
– Абас ауп аусқәа шыҟаҵатәу.
– Ари аус сыгәра ганы исоуҳәеит, аха уаҳа уҿы иааҭыхны ҽаӡәы иоумҳәан, иуԥырхагахар ҟалоит.
– Уара угәра згоит азоуп изуасҳәаз, мамзар аӡәы илымҳа иҭасхьоума.
– Аиаша ҟауҵеит. Абзиара узыҟалааит. Сынхацәеит, аха сгәы иахәашаз ажәабжь бзиагьы соуҳәеит. Амарџьа, угәуҽаныз, шьапҿаршә узырымуааит, – иҳәан, иқьаадқәа еиԥхьытта изҭаз ипапка рҽеиуа иаашьҭихын, акаҳуажәырҭа дындәылҵит.
– Абзиара ззыҟалаша. Уара убжьгьы акыҳәа сақәгәыӷуеит.
– Уи сара избап. Абзиараз, ақәҿиарақәа, – дыццакны Аиааира ахьӡ зху амҩадуахь иҿынеихеит. Сара сишьклаԥшуа сахьгылаз аччара сакуан. Избанзар уи уажә дахьцоз здыруан, апрезидентра зыцәа арҟьалахьаз, зыблақәа амса рыхнаҵахьаз, зџьыбақәа ккаӡа иҭанарцәхьаз ауаа изыԥшын.
Иара, сара схаҭагьы сымцқәа рыгәра згарц рацәак сыгмызт. Хжьарами усгьы ҳазҿу. Ахжьарақәа рами агәнаҳарақәагьы зхылҵуа.
Ус сҳәеит ҳәа, иамоуи, саргьы сыпрезидентхар сҭахуп.


































АХҚӘА
































Енвер Владимир-иԥа Ажьиба





АМЦА ҾЫЦӘААНӠА

Аԥсышәала






Энвер Владимирович Ажиба



ПОКА НЕ ПОГАС ОЧАГ
На абхазском языке




Аредақтор Лашәриа Р.Ӡ.
Асахьаҭыхратә редақтор А. Гыц-ԥҳа
Акорреқтор М. Цахнакиа-ԥҳа
Компиутерла еиқәлыршәеит Л. Чамагәуа-ԥҳа







Енвер Владимир-иԥа Ажьиба диит 1958 шықәса, ажьырныҳәа 13 азы, Гәдоуҭа араион Мгәыӡырхәа ақыҭан. Иреиҳау аҵара имоуп. Далгахьеит Аԥснытәи Аҳәынҭқарратә университет. Аусқәа иухьеит: атипографиа – агазеҭтә цех аҟны цинкографс, аԥсуа телерадиодырраҭара акорреспондентс, Аҳәынҭқарратә аԥсуа театр алитературатә ҟәша аиҳабыс, аполиграфиеи, ашәҟәҭыжьырҭеи, шәҟәыла ахәҳахәҭреи Русбарҭа аҟны редақтор хадас, ахәыҷтәы журнал «Амцабз» аредақтор хада ихаҭыԥуаҩыс.
Аԥснытәи ажурналистцәа Реидгылеи, жәларбжьаратәи ажурналисттә Еидгылақәа рконфедеарциеи, Аԥснытәи ашәҟәыҩҩцәа Рассоциациеи дрылахәуп.
Бжь-шәҟәык дравторуп: «Амш амҵәыжәҩақәа» (1984 ш.), «Абзиабареи аԥсҭазаареи» (1986 ш.), «Ааԥынтәи ашьыжь» (1988 ш.), «Алакә-лабҿаба» (1989 ш.), «Аԥсуа хаҳә» (1990 ш.), «Сгәы абжьы саҳауанаҵы…» (2001 ш.), «Аҿыхара» (2004 ш.).
Аԥхьажәа ацымхәрас

Ажәабжьқәа

Амца ҿыцәаанӡа
Агәы ԥсӡом
Христо
Раԥхьатәи аԥышәара
Аеҵәахә ахькыду
Ташәа
Аԥхын-қәа
Ашҳам злоу ахәырбӷьыц

Асахьаркыратә очерк

Дзыԥсаз ҳирдырырц иҭахызҭгьы…

Аминиатиурақәа

Аҳақ
Аԥсҭазаара азхәыцра
Аԥсыжра аҟнытәи хҭыск
Иареи сареи
Апҟақәа
Арбаӷь ахԥатәи абжьы
Агәы
Ари аԥсҭазаара бзиа избоит

Уӡырҩыр иуаҳауеит, унаԥшыр иубоит

Аҿымҭра абжьы
Ан лхырҵәы
Белла
Маиана
Џьулетта
Лил
Еҭыр
Сан лылаӷырӡқәа
Ҭамаз
Аџьабаа баша
Месуҭ
Сара саԥсуоуп

Асатиреи аиумори

Измааноузеишь?..
Раккии, сареи, амотоцикли
Ԥарч ижьирҭаҿы
Ԥарч иҽадақәа
Еицәажәазҭгьы
Иззамуа изамуҵәҟьозаап
Аԥсра згәы иҭамыз ажә
Магәи араион аиҳабыреи реицәажәара
Амашьынарныҟәцаҩ ҿыц
Капаса аҵәуаҩ дықәихуан…
Ахәаџьа ишәҟәгьы имыхәеит
Даҽа шьаҟак иавызгар, сцагәышьон…

Хантыҟә илафқәа рҟнытә

Изамуит уи ауха
Хантыҟәи ажьиреи
Исарҳәахьеит
Аҭуан аҟны
Хантыҟәи иаҳәшьаԥеи
Хантыҟәи игәылеи
Хантыҟәи иабхәарааи
Уаҳаид Ханиа диныҳәон
Уаҳаиди Мкани
Сануҟәамҵӡа аԥсшәа усырҵазаап
Аԥсыжра аҽны
Аӡын ҵхык азы
Арҭ зегьы зжуада
Схәыҷқәа ранԥса лоуп
Ауасҭацәа
Аамҭақәа згәамԥхоз ауаҩы
Руаӡәк ихабгоит сынтәа
Аполитбиуро згәамԥхаз ауаҩы
Сыпрезидентхар сҭахуп
3



6
30
54
65
70
78
86
98



109



128
130
132
133
135
136
137
138



139
140
141
143
144
145
146
147
148
149
150
151



152
158
164
165
166
167
168
169
171
172
174
175



176
178
179
180
182
183
184
186
187
189
190
191
194
195
197
200
201
202
204
