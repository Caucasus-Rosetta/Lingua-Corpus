Аԥсны ашәҟәыҩҩцәа реидгыла аизара аҟнытә анҵамҭа

Ассоциациеи ашәҟәыҩҩцәа реилгылеи  реидҵара ргәы иҭоуп ҳәа ацәажәарақәа иҟаз иашамхеит. Мчыбжьык аԥхьа ашәҟәыҩҩцәа рассоциациа ахада далырхит. Мшаԥымза 6 рзы ашәҟәыҩҩцәа реидгыла имҩаԥнагеит аизара ду. Зҵааратәы хадангьы иқәгылан аиҳабы ҿыц иалхра.
«Ҳшыԥсыша ҳхашҭны ҳаилагылоуп», - иҳәеит аидгыла ахада Н. Кәҵниа. Аизара иалахәыз ирбартә иҟан ашәҟәыҩҩцәа реиқәгәамҵрақәа шеи-шықәса ишеикәшо. Ашәҟәыҩҩцәа зырҿиара иақәиҭу уаҩуп аха, Н. Кәыҵниа ишыҳәаз ала, ашәҟәыҩҩы иахьа иҩнуҵҟатәи идунеи ааирыԥшуа, ихы дақәиҭны дыҟам. Егьырҭ аколлективтә рҿиаратиә хәышҭаарақәа аимак анрымо еилкаауп аха, зхала зырҿиара мҩақәызҵо ашәҟәыҩҩцәа реимакқәа реилкаара еиҳа иуадаҩуп. Аизара ду иалахәын Аԥсны Аҳәынҭқарра аәхада ихаҭыԥуаҩ А. Анқәаб, аԥыза-министр ақтәи ихаҭыԥуаҩ Л. Лакрбаиа, иара убас ассоциациа ахаҭарнакцәа. Ашәҟәыҩҩцәа реидгылеи ассоциациа ахаҭарнакцәеи арепликақәа еимырдозҭгьы, аиҳабыра ҿымҭӡакәа Итәан. Зны заҵәык «издыруазгьы схашҭит» иҳәеит Анқәаб реицәажәашьа ихы ҭууа дшыҟанаҵаз удырратәы. Иҟалап аиҳабыра заа аконсультациақәа мҩаԥыргахьазгьы алхрақәа рымсҩаԥгаразы, ҳгәы ишаҭаху иҟалоит ҳәа ргәы каршәны итәазаргьы. Н. Кәыҵниа иажәахә иацҵо. «Ҳаизаҟазаашьа ахьыманшәалам ҳусура ианыԥшуеит», - иҳәеит. Аус ҳәа дызҿызгьы аиҿкааратә усқәа роуп. Ацәажәаҩ иажәахә зегь ианубаалон агәынамӡара. Алхрақәа раан Р. Ҳаџьымба дахьидгылоз азын аҽыԥныҳәа изҭо шыҟоу, аиҳабырагьы рылаҿ дшымааиуа атәы иҳәон уи. Иманшәалам ҳәа дахәаԥшуеит иара «ашәҟәыҩҩцәа џьоукы-џьоукы хыхь рҽадкыланы иахьыҟоу». Кәыҵниа игәаанагарала ашәҟәыҩҩцәа рыбжьара иуӡбар ауа, џьоукы хыхь аиҳабыра рахь иргоит. Ашьҭахь ари ашықәсқәа рзы изыхьӡаз изхьымӡаз дазааҭгылт.иаликааит аамҭа- аамҭала аԥсуа қырҭқәа рахь ицаны аиԥыларақәа шымҩаԥыргоз, хыԥхьаӡара рацәала аԥсуа шәҟәџқәа шыҭрыжьыз.
Алитературатә фонд ахада Т. Ҷаниа афонд 
Имаз аԥарақәа ирныхшьази иара убас жәларбжьаратәи алитературатә фонди дареи рԥеиԥш атәы далацәажәоит. А. Гогәуа игәаанагарала ашәҟәыҩҩцәа аиԥыларақәа маҷны еиҿыркааит, уи адагьы игәы иалоуп ашәҟәқәа хылаԥшрада иахьҭыҵуа «Ҳлитература грак амоуп, зегь еиԥшцәахеит. Аџьаџьара агуп. Ижәлар ренергиа ахьхо идыруазароуп ашәҟәыҩҩы», - иҳәеит  Гогәуа ашәҟәыҩҩратә ҟазара дахцәажәо. Еиҳа иконкреттәу ажәахә иман «Алашара» аредақтор А. Лагәлаа. Еиҳарак игәыгәҭажьу акәны дахәаԥшуеит аҩымҭақәа реилыргара, алитературатә хәылԥазқәа реиҿккаара аус. Дызхагыло ажурнал иахьа Аԥсны зеихьынџьара инеиуеит, иара ишиҳәаз ала атираж ашьҭыхра азҵаарагьы ықәгылоуп, иара убас аинтернет версиа аԥҵара. А. Логәлаа апремиақәа ухы иазоуужьуеит ҳәа аҽыԥныҳәа ирҭаз азы, апремиа маӡалатәи бжьыҭирала аредколлегиа (урҭ 13-ҩык ыҟоуп) ишырӡбуа иҳәеит, иагьеиқәиԥхьаӡеит уи ҩынтә-ҩынтә изаухьо рсиа: Р. Смыр, В. Амаршьан, А. Гогәуа, Р. Қапба уб. иҵ. Иара дредактаружьҭеи знык апоезиаз аҩбатәи аҭыԥи, апрозаз знык ақтәи аҭыԥи шианаршьахьоу азгәеиҭеит. «Амцабз» аредақтор И. Ҳаш-ԥҳа далацәажәеит ахәыҷтәы литература амаџьанара ажурнал  аиҿкараҿы ауадаҩрақәа шцәырнаго, ус акәзаргьы 4-нызқь екземплиар иахьа аԥхьаҩцәа хәыҷқәа ишроуа. Асасцәа рахьынтә ажәа зырҭаз М. Лашәриа аидылара азҵаара изызхәыцтәу усны дазнеиуеит, аха макьана ҟаҵашьа амамшәа ибоит. Ассоциациаа реизаразы А. Гәогәуа спектакальзшәа збеит ҳәа ииҳәаз азы. «Аспектакаль сара даҽаџьара саҿаԥшуашәа збоит», - аҭак ҟаиҵеит ассоциациа ахантәаҩы. Ашәыҟәҭыжьырҭа ахантәаҩы. П. Бебиа дызхагылоу аус иманшәалан имҩаԥысуеит ҳәа дахәаԥшуеит. Уи дрызгәдууп аиҳабыра, еиҳаракгьы А. Анқәаб. Ақәгыларақәа анхыркәшаха ашьҭахь аизара амҩаԥгаҩ А. Мықәба ихадоу аусахь диасит, ирылеиҳәеит аидгыла ахада ҿыц икандидатура иқәдыргыларц. Рыӡбахә ҳәан Н. Кәҵниа, Т. Ҷаниа, В. Аԥҳазоу. Аҵыхәтәантәи ихьӡ зҳәаз Е. Бебиа аҭаргьы Амҩа рыҭатәуп ҳәа иназлырхәыцит. Аҿар ҳәа дызҿу В. Аԥҳазоу 50 ш. ихыҵхьеит. Аха ашәҟәыҩҩцәа ари аус макьана иеиҵабацәоу рнапаҿы анагара иадымгылеит. Алхрақәа рылҵшәақәа рыла Аԥсны ашәҟәыҩҩцәа реидгыла ахадас далхуп Т. Ҷаниа. Ашәҟәыҩҩцәа еиқәшаҳаҭны ажурналқәа «Алашареи» «Амцабзи» иахьатәи рредакторцәа рҭыԥаҿ иаанрыжьит. Аизараҿ ишьҭырхит арезолиуциа ашәҟәыҩҩцәа реидгыла ахада иусушьа ргәамԥхар, иԥсахразы абиро аҿы азҵаара шықәдыргыло.
Имҩаԥысыз аизара ирҟәымшәышәны ахҳәаа азууазар  абасшәа иҟоуп. Аизараҿы аҽыԥныҳәақәа рацәан, ашәҟәыҩҩратә ҟазара знапы алаку ауаа реицәажәара ыҟамызт ҳамҳәозар. 

Елеонора Коӷониа-ԥҳа
